Аннотация. 
Мақалада алғаш рет Алматы облысы территориясында орналасқан Есік қорымының 7-ші элитарлық обасының қазба материалдары ғылыми айналымға енгізіліп отыр. Ескерткішті зерттеу барысында оба үйіндісіне георадиолокациялық зерттеулер жүргізіліп, нәтижесінде ескерткіштің кейбір құрылымдық ерекшеліктері анықталды (мысалы: тас қабаты). Ескерткішті толық зерделеу мақсатында нысанның аэрофото, ортофото және топографиялық жоспарлары жасалды. Жетісу обаларының екі түрін бөлуді көздейтін авторлардың жіктемесі бойынша зерттелген ескерткішті жер үсті құрылысының құрылымдық элементтерін талдау негізінде екінші типке жатқызуға болады. Бұл жерде арнайы төселген «платформасы» бар, яғни кейін оның үстіне үйінді тұрғызылған. Бүгінгі таңда аймақтың әр түрлі ескерткіштері материалдарын сараптау нәтижесінде алынған 59 жарияланған абсолюттік мерзімдеме белгілі: Бесшатыр, Қаспан-6, Қаратұма, Қатартөбе қорымдары; Цыганка-8, Түзусай қоныстары және т. б. Қазба жұмыстары кезінде алынған материалдар негізінде AMS радиокөміртекті мерзімдеу нәтижелері бойынша, ескерткіш б.д.д. VII ғ. екінші жартысы – VI ғ. мерзімделеді. Бүгінгі күнде біз алған мерзімдеме нәтижелері Есік қорымы үшін алғашқы болып табылады.
Түйін сөздер: археология, Жетісу, Есік қорымы, ерте темір дәуірі, ерте көшпелілер, сақтар, радиокөміртектік сараптама, хронология