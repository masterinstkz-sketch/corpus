2019 және 2022 жж. ортағасырлық Жанкент қала-жұрты маңына жүргізілген археологиялық барлау жұмыстары жайлы


Кіріспе 
 Жанкент қала-жұрты орналасқан оазисте алғаш рет 1946 ж. Хорезм археологиялық-этнографиялық экспедициясының археологиялық барлау тобы барлау жұмыстарын жүргізген. Экспедиция барысында әуеден фотосы түсіріліп, археологиялық деректер жинақталып, нәтижелері әртүрлі еңбектерде жарияланды. Алынған керамикалық деректер бойынша С.П. Толстов Жанкентті антикалық кезеңнен (б.д. басынан) Х–ХІ ғғ. аралығында үздіксіз өмір сүрген деп мерзімдеді. Зерттеуші жазба деректердің негізінде, соңғы өмір сүру кезеңінде (Х–ХІ ғғ.) қала «оғыздар патшасының» ордасы болған деп көрсетеді. Хорезм экспедициясының барлау жұмыстарының нәтижелері бойынша С.П. Толстов осы оазисте орналасқан ірі қалаларды «Батпақты қалалар» мәдениеті деген атау берді. Оғыз кезеңінің «батпақты қалалары» Қазалының оңтүстігінде жатқан жоспары үшбұрышты келген түбекте орналасқан. Арал теңізінің бұл түбегі солтүстігінде Сырдария арнасымен, батысында Арал теңізімен және оңтүстік-шығысында Қуаңдария өзенінің ежелгі арнасы құятын батпақты, қамысты аумақпен (Бозкөл шатқалы) шектеседі (1-сур, 1). Бұл қалалардың ішінде ең ірісі Кескен-күйік қала, содан кейін Жанкент және Күйік қала болып табылады (2-сур). Барлығы дерлік пішіні төртбұрышты, дуалмен және ормен қоршалған. Әрқайсында ірі көлемді цитадель орналасқан (250×250, 50×50 м). Атап кететін жайт, Кескен-күйік қала мен Күйік қаланың Жанкентпен мерзімдес (ІХ–ХІ ғғ.) археологиялық деректерімен қатар, жетіасар мәдениетіне (б.д. І мыңж. басы мен VIII ғ.) өте жақын VII–IX ғғ. қамтитын деректердің басымдылығы бар. 2000 жылдары К.М. Байпақовтың жетекшілігімен Жанкент, Кескен күйік қала, Жент, т. б. ескерткіштерде ішінара үзілістермен археологиялық зерттеулер жүрді. Қорқыт Ата атындағы Қызылорда университетінің Жанкент археологиялық экспедициясының жеке археологиялық барлау отряды 2010 ж. шілде, тамыз айларында Ә.Ә. Тәжекеевтың жетекшілігімен Жанкент қала-жұртының маңына зерттеу жұмыстарын жүргізді. Барлау жұмыстары барысында 30-дан аса нүкте есепке алынды. Барлау жұмыстары нәтижесінде Ортағасырлық Жанкент қала-жұрты оазисінде орналасқан ескерткіштерді үш кезеңге бөліп қарастырылды:
1. С.П. Толстовтың пікірі бойынша «батпақты қалалар», б.д. I мыңж. екінші жартысының аяғы – XI ғ.
2. Алтын Орда дәуірімен мерзімделетін ескерткіштер (шамамен XIV–XVI ғғ.).
3. Кейінгі ортағасырлық архитектуралық (мавзолей) ескерткіштер (ХVІІІ аяғы – XIX ғ.).
Әдістер мен материалдар
 2019 ж. тамыз айында Жанкент қала-жұртының маңына қайта барлау жұмыстары барысында жоғарыда аталған ескерткіштерден бөлек екі қала-жұрт орны анықталды. Бұл ескерткіштер «батпақтағы қалалар» санын арттырып отыр (3-сур). Ал 2022 ж. тамыз айында Жанкент тұрғындарының қорымын іздеу мақсатында оғыз дәуірімен мерзімделетін Ұзынтам, Бегім ана мұнаралары төңірегінде ізденіс жұмыстары іске асты.
Сурет-1. – «Батпақты қалалар» орналасуы ([Толстов 1962]: бойынша); 2 – Жанкент қала-жұртының әуеден түсірілген көрінісі (Жанкент археологиялық экспедициясы қорынан алынған)
Сурет-2. «Батпақты қалалар» жоспары. 1 – Жанкент (Жанкент археологиялық экспедициясы қорынан алынған); 2 – Кескен күйік қала ([Толстов 1947: 63]: бойынша); 3 – Күйік қала [Толстов 1947: 64]: бойынша
Сурет-3. Жанкент маңындағы ірі қалашықтар мен мұнаралы ескерткіштер.
Орындаушы Ә.Ә.Тәжекеев. © Google


Барлау жұмысының мақсаты – археологиялық ескерткіштерді есепке алу, картаға түсіру, географиялық координаттарын анықтау және фотофиксация жасау болды. Ескі арналар мен обалар орнын анықтау мақсатында зерттелген аймақтар дрон арқылы әуеден суретке түсірілді. Айта кету керек барлау алдында зерттеу аймағы жайлы ғылыми әдебиеттерге толық шолу жұмыстары жасалып, маршрут картасы дайындалды. Зерттеу жұмыстарының натижесінде Жанкент қаласының маңында орналасқан ескерткіштерге толық сипаттама жасалынып, сақталған деректер бойынша қорытындылар жасалынды.
Материалдар
Қара төбе (Қарауыл төбе) қала-жұрты – Қызылорда облысы, Қазалы ауданы, Абай ауылының шығысында, Жанкент қала-жұртынан солтүстік-шығысқа қарай 20 км жерде, Сырдария арнасының сол жағалауында орналасқан (4-сур). Ескерткіш төбе (шамамен 6–7 м) түрінде сақталған. Жоспары бесбұрышты, қалашықтың шығыс бөлігі кеңдеу келген. Осы бөлігінде пішіні тіктөртбұрышты, көлемі 50×50 м цитаделі орналасқан. Жалпы қалашықтың көлемі шамамен 200×150 м тең. Қалашықтың беткі қабатынан оғыз кезеңінің (Жанкент) қыш ыдыстарын кездестіруге болады. Ескеркіш шамамен ІХ–ХІ ғғ. мерзімделеді.


Сурет-4. Қара төбе қалашығының әуеден көрінісі. © Google 


Асар төбе қала-жұрты Жанкент ауылынан оңтүстікке қарай 18 км (Қазалы ауд., Қызылорда обл.), Жанкент қала-жұртынан оңтүстікке қарай 17,5 км жерде, Сырдарияның ескі арнасы (Ескідариялық) бойында орналасқан (5-сур). Ескерткіштің оңтүстік бөлігі Аралдың тартылған табаны болса, солтүстік бетінде 750 м жерде ескі арна ізі жатыр. Оңтүстік іргесінде суы сақталған көлшіктер бар. Қала-жұрттың құрылымы жетіасар мәдениеті ескерткіштеріне ұқсас, яғни, бірнеше қабаттан тұратын, пішіні шеңберлі, бекіністі үлкен үй құрылысына жатады. Мысалы, Алтын-асардың «Үлкен үйі», Бидайық-асар, Жол-асар, Томпақ-асар қала-жұрттарына ұқсас. Қала құрылысының оңтүстік бөлігі биіктеу келген (шамамен 6–7 м), солтүстік бөлігі (1-қабаты) шамамен 4–5 м-ге тең. Беткі қабатынан аздап қыш ыдыстар сынықтары кездеседі. Ескерткішті шамамен ерте ортағасырлар кезеңімен мерзімдеуге болады. 2022 ж. тамыз айында Ұзынтам және Бегім ана мұнаралары маңында барлау жұмыстары жүрді. Бұл мұнаралар Жанкент қала-жұртынан шалғайда орналасқанымен ғалымдар оғыз кезенің сәулет ескерткіштеріне жатқызады. Орта Азия мен Қазақстанда мұндай мұнаралар сирек кездеседі. Бұл мұнаралар жайлы көптеген ғылыми мақалар болғанымен салыну себебі, сәулеттік ерекшелігі, орналасу (Арал теңізіне жағалауы) т. б. мәлеселер бойынша жауабы жоқ сұрақтар бар (6-сур).


Сурет-5.Асар төбе қалашығының әуеден көрінісі. © Google 


Ұзынтам мұнарасы – Жанкенттен солтүстік-батысқа қарай 45 км жерде орналасқан. Ол шаршы пішінді қам кесектер мен (22–23×22–23×5–5,5 см) күйдірілген кірпіштерді араластыра отырып тұрғызылған. Негізінің диаметрі – 7,30 м, биіктігі – 10 м, қабырғасының қалыңдығы – 1,7 м-ді құрайды. Ескерткіш қазіргі кезде қатты қираған, өзінің алғашқы кескінін жоғалтқан кіреберіс ойығы солтүстік-шығысқа бағытталған. Қазіргі кезде кіреберіс ойығы орналасқан қабырғаға қарама-қарсы бетте үлкен саңылау пайда болған. Жоспарында дөңгелек тәріздес болып келген мұнара жоғарыға қарай тарыла түседі. Мұнара ішінде парабола кескінді күмбез камерасы бар. Шамасы, бұл бөлме күйдірілген кірпішпен қапталса керек. Мұнараның парапеті өзінің алғашқы бейнесін жоғалтқан. Ескерткіштің жанында қазақ қорымдары бар.Қайта барлау барысында оғыз кезеңіне қатысты обалар іздері табылмады. Белгілі архитектор Е.М. Байтеновтың пікірінше, Ұзынтам мұнарасы Орта Азиядағы «мұнаралы кесенелер» атауымен белгілі ескерткіштердің прототипі болып есептеледі. Бегім ана мұнарасы – Жанкент қала-жұртынан солтүстік-батысқа қарай 56 км қашықтықта, ескерткіш төңірегінен биіктеу жайдақ төбеде орналасқан. Қам кесектен тұрғызылған Бегім на мұнарасы шаршы пішінді күйдірілген кірпіштермен (23×23×5/6 см) қапталған. Мұнара сегіз қырлы, жоғары қарай тарылған – ол, сегіз қырлы кесілген пирамида іспетті күмбезбен жабылған. Мұнара діңі ортасына дейін монолитті, одан жоғары тас төбелік үлкен тесігі бар жоспарында дөңгелек күмбезді камера орналасқан. Бұл бөлмеге ескерткіш биіктігінің ортасында орналасқан аркалы ойық апарады. Камераның жоғарғы бөлігі күйдірілген кірпіштермен қапталған, камераның үстінде еңкішті парапетпен қоршалған алаңша бар. Қазіргі кезде ескерткішке жөндеу жұмыстары жүргізілген, бірақ, өкінішке қарай оның алғашқы нобайынан ешқандай элемент сақталмаған.


Сурет-6. 1 – Ұзынтам мұнарасы; 2 – Бегім ана мұнарасы. Cуреттерді түсірген Ж. Сұлтанжанов 


Қайта барлау жұмыстары барысында Бегім ана мұнарасынан солтүстік-батысқа қарай 11 км жерде, ескі арна бойында Тоқмақ шатқалы деп шартты атау берілген құмды төбе үсті зерттелді. Әуеден обаға ұқсас үйінділер желдің әсерінен пайда болған төбелер болып шықты. Мысалы, Жанкенттің іргесіндегі төбені жергілікті халық Мыңтөбе атап кеткен, дегенмен бұл обалар емес қарапайым табиғи төбешіктер. Жанкент қорымы ашық тақырып болып қала береді. Алдағы далалық зерттеу жұмыстары кезінде биыл қамтылмаған аймақтарға барлау жұмыстары ұйымдастырылатын болады.
Нәтижелер мен талдау
 VII ғ. Арал маңы керамикалық кешені тұрғысынан төмендегідей аймақтарға бөлінеді: Оңтүстік Хорезм (солтүстік-шығысындағы мал шаруашылымен айналысатын өңірмен тығыс байланыста болған афригид мәдениеті), Әмударияның оң жағалауындағы солтүстік Хорезм – Кердер аймағы (кердері мәдениеті), екі ауданға бөлінетін Шығыс Арал маңы: ежелгі Қуаңдария мен Ескідариялық арналарындағы жетіасар кешені және қазіргі арнаға жақын, Сырдарияның сол жағалауындағы «батпақты қалалар» ауданы. Бұл аймақтар мен аудандардың барлығы тығыз мәдени және этникалық байланыста болған деп айтуға болады. Сырдарияның төменгі ағысында б.д. І мыңж. тұрақты, өзіндік ерекшелігі бар мәдениет өркендеген. Жетіасар І және ІІ кезеңдерінде (б.д. І мыңж. жартысы) Ортаңғы Сырдария аудандарындағы мәдениеттерден (Отырар-Қаратау, Қауыншы) басқа көршілес аймақтармен тығыз байланыста болғандығын көреміз. Тұрғын санының көп болуына, өмір сүруге ыңғайлы факторларға байланысты, сол уакытта жергілікті жерді, яғни Сырдарияның төменгі алқабын мекен етіп қалуы мүмкін. Сол уақытта Жетіасар мәдениетінің территориясы барынша ұлғайып, Әмударияның оң жағалауы мен Сырдария өзені арасындағы аудандарды қамтып, жетіасарлық тұрғындардың үлкен бөлігі осы аймақтарға көшеді. Л.М. Левинаның пікірінше, Жетіасар ІІІ кезеңінде (VI–VII ғғ.) Жетіасар шатқалындағы ескерткіштердің басым көпшілігі өмір сүруін тоқтатады. Үшінші кезеңнің аяғында Жетіасар шатқалы шөлге айналып, жетіасар мәдениеті Сырдарияның төменгі ағысында жойылады. Бірақ, Жетіасар шатқалының солтүстік-батысында, қазіргі Сырдарияның сол жағалауында Сортөбе І, ІІ сияқты қалалар өмір сүруін жалғастырып, Арал теңізінің шығыс маңында Кескен-күйік қала, Күйік қала, Жанкент, Қарауыл төбе (Қара төбе), Асар төбе сияқты, яғни, «батпақты қалалар» қалыптаса бастайды.
Қорытынды
 Жанкент маңының тарих-географиялық келбеті қазіргі уақытта қатты өзгерген. Ежелгі қоныстар, жерлеу орындары, суландыру жүйелері мен егістік алқаптар үстіне мыңдаған гектар күріштік және бақшалық алқаптар, ірі магистралды каналдар мен жүздеген арықтар (жап) түскен. Тек ірі қалашықтар мен сәулеті бар құрылыстар сақталған. Соған қарамастан барлау жұмыстары жақсы нәтиже беріп отыр. Жанкенттің солтүстік-шығысында орналасқан Қара төбе қалашығы арқылы сауда жолының келгенін байқауға болады. Қорқыт ата қорымы (Жосалы маңы) жанындағы Ордазы қалалар тобынан (Сортөбе 1–3) шыққан керуен Байқоңыр маңындағы Жігіт қала (Тас өткел), Майлыбас өткелі маңындағы Қорғаншы қалашықтары (керуен сарай) арқылы Қара төбеге және Жанкентке өткен. Енді Жанкент қорымына келсек, ол қала-жұрт маңында болуы мүмкін, бірақ, ескерткіштің шығысы мен батысынан бірнеше каналдар өтіп, егістік алқаптар түсіп кеткен. А.И. Макшеевтің дерегінде: «Жанкенттен батысқа қарай бірнеше шақырым жердегі қорым бар және жергілікті халықтың айтуынша онда Дәулібай, Мыңтай, Дәке және Саян батырлар жерленген. Қорымда басым бөлігі күйдірілген кірпіштен тұрғызылған жиырмаға жуық ірі жартылай қираған тамдар (авт. – жерлеу құрылыстары) бар. Кейбір қырғыздардың (авт. – қазақтар) айтуынша бұл Жанкентке тиесілі, тіпті, бұл жерде хандар жерленген, ал кейбіреулерінің пайымдауынша осы жерде Жанкенттен де үлкен қала болған» (*аудармасы авт.). Бұл дерек Жанкент іргесіндегі Алтын Орда кезеңімен мерзімделетін Мыңтөбе қалашығы болуы да ықтимал. Қуаңдария, Ескідария және Сырдария өзендерінің Арал теңізіне құяр маңы, яғни, Жанкент қала-жұрты оазисі көне заманнан тұрақты сауда, Орта Азия және Қазақстан аймағындағы көшпенділерінің мәдени және этникалық қарым-қатынас, сонымен қатар, көшпенділер өркениеті мен ортаазиялық отырықшы оазистерін байланыстырған аймағы болған. Осы жерде атақты сауда жолдарымен (әсіресе Ұлы Жібек жолы) бірге, тарихи миграция жолдары және олардың өзіндік тоғысу іздері жатыр.