2021 жылы Ботай қонысында жүргізілген ғылыми-реставрациялық жұмыстарының нәтижелері


Кіріспе
 Ботай мәдениеті – энеолит дәуірінде Солтүстік Қазақстан аймағын мекендеген тайпалардың мәдениеті. Ботай қонысын 1980 ж. Солтүстік Қазақстан археологиялық экспедициясы (жетекшісі В.Ф. Зайберт) алғаш ашып, ғылыми айналымға енгізді, қазіргі уақытқа дейін бұл қоныста зерттеу жұмыстары жүргізіліп келеді. Ботай халықаралық археологиялық экспедициясының 40 жылғы жүргізілген зерттеу жұмыстары барысында Ботай қонысынан өте бай археологиялық және остеологиялық материалдар табылған. Бірқатар шетел ғалымдарының ғылыми ізденістері мен зерттеулері қазақ елінің ежелгі тарихына қатысты ғылыми жаңалықтар ашты. Жартылай жер үстіне тұрғызылған үйлер ағаштан, саз балшықтан, жылқы сүйегінен, қайыңның қабығынан және шымнан салынған. Аталмыш кешенде қазба жұмыстары 1980 ж. бастап жүргізілді, қазба жұмыстарынан алынған деректер мен материалдарға қарап, Қазақстанның солтүстік аумағында жаңа археологиялық мәдениет қоныстың атауымен «Ботай» мәдениеті деп атала бастады. Кейіннен Ботай қонысы халықаралық және отандық археология саласындағы маңызды ескерткіштердің бірі болды. Ботай мәдениеті отандық және кеңестік ғалымдардың назарын өзіне аударып қана қоймай, ескерткішке деген қызығушылықтарын оята түсті. Жүздеген тұрғын үйлер мен 200 мыңнан астам жәдігерлерді зерттеу арқылы ботайлықтардың шаруашылық, құрылыс қызметі, отбасылық қатынастары туралы түсінік алуға мүмкіндік беруде. Қазіргі уақытқа дейін Ботай қонысы, Солтүстік Қазақстанның ежелгі тарихы және археологиясына арналған В.Ф. Зайберттің «Атбасар мәдениеті» (1992), «Энеолит Урало-Иртышского междуречья» (1992), «Тайны древней степи» (2007), «Ботай мәдениеті» (2009), «Ботай – у истоков степной цивилизации» (2011), «Атбасарская культура: Материалы и исследования по археологии Казахстана» (2012), «Сакральные контексты ботайской культуры» (2018), «Ботай» (2020) қазақ, орыс, және ағылшын тың еңбектері жарық көрген. 2019 ж. Ботай қонысы аумағында тұрғын үйдің ғылыми-эксперименталды кешені бой көтерген болатын. Бұл тұрғын үй кешені көп жылғы ізденістер мен қажырлы еңбектің арқасында заманауи техникаларды пайдалана отырып, ауа-райына төзімді қылып Ботай қонысынан және табиғи қорғалатын қорықтан тысқары жерден тұрғызылған. Қазіргі таңда қайта қалпына келтіру жұмыстары және безендіру жұмыстары жүргізіліп, туристерге және қонақтарға ұсынылып отыр.


Сурет-1. Ботай қонысының орналасу картасы. Орындаушы М.А. Антонов 
Материалдар мен әдістер
 Мақаланы жазу барысында тарихи-мәдени мұраларды қалпына келтіру барысында пайдаланылатын әдістер, нысан жайлы археологиялық зерттеу жұмыстарының нәтижелері (есептер, жоспары мен статиграфиялық сызбалары, тарихи-библиографиялық дереккөздер) және ғылыми-реставрация жүргізу үшін алдын-ала әзірленген ғылыми-жобалық құжаттар пайдаланылды Қалпына келтіретін нысанға пайдаланылатын шикізат көздеріне жүргізілген материалтану және өлшем сызбаларына қатысты фотограмметриялық фиксация жұмыстары жүргізіліп реставрацилық жұмыстарының әр кезеңі суретке түсіріліп, кеткен құрылыс материалдарының шығыны есептелді.
Материалға сипаттама
 Нысанға ғылыми-реставрация жұмыстарының сатысы және қолданылған әдістер: 2021 ж. Қорқыт Ата ат. Қызылорда университетінің Археология және этнография ғылыми орталығы қызметкерлері мен ҚР МСМ «Қазқайтажаңғырту» ШЖҚ мемлекеттік кәсіпорнының архитектор мамандары бірлесе отырып Ботай қонысындағы «Қымызхана» кешенін жартылай көтеру және ашық аспан астындағы музей жасау мақсатында жасалынды.


Сурет-2. Қымызхананың қайта қалпына келтіру жұмыстарына дейінгі көрінісі. Фотосурет Ә.Ә. Тәжекеевтікі


1. Нысанның беткі қабатынан қоқыстар жиналып, құрылыстың шекарасын анықтау үшін археологиялық тазалау жұмыстары жүргізілді, орталық ошақ орны тазартылды (2-сур.).
2. Реставрация үшін дайындық жұмыстары жүргізіліп және нысанның жанына құрылыс материалдары, оның ішінде Иман-бұрлық өзенін жағасынан алынған, өңделген шойтастар (бутовый камень), ағаш, саз және таза топырақ әкелінді.
3. Нысанның ортасынан сыртына қарай жаңбыр және қар суын сіңіретін, жер асты арығы қазылып, өзен жағасынан майда тастар мен үлкен шойтастар төселіп, нығыздалып беті жабылды (3-сур.).
4. Нысанның 60–80 см биіктікте сақталған сегіз бұрышты қабырғаның бұрыштарына қазықтар қағылып, өлшеу жұмыстары жүргізілді.
5. Қымызхананың археологиялық мәдени қабатын сақтау үшін, беткі қабатына өзен жағасындағы майда тастар «Ботай» қызыл сазымен1 араластырылып бетіне төселді. Атап өтетін жайт, бұл аймақта саздың бірнеше түрлері кездеседі, оларды жергілікті халық құрылыс жұмыстарына және т.б. тұрмысқа пайдаланады.
6. Тұрғын үй кешені қабырғасының астыңғы қабатына геотекстиль төселіп, беті сазбен жабылды. Геотекстиль – агрессивті химиялық заттарға төзімділікпен танымал және ол тіпті аязды-60-ға дейін көтереді суыққа және +100° дейін ыстыққа төзімді материал. Біздің мақсатымыз қабырғаны жаңбыр немесе қар суы шайып кетпеуін қамтамасыз ету. Нысанның астыңғы қабаттары геоктекстильмен жабылған соң үстіне саз төселіп нығыздалып тегістелді.
7. Қымызхана қабырғаларын тұрғызу барысында ең биік нүктесі таңдалып алынып, қабырғалары шойтаспен (бутовый камен) қаланып, арасын берік қылып ұстап тұру үшін цемент және қызыл саз жағылды. Биік нүктесі тексеріле отырып сегіз бұрышты тастан қаланған қабырға бой көтерді. Қымызхана қабырғаларының іші толықтай сыланды. Сылақтың құрамы жергілікті ботай қызыл сазынан тұрады, 8 текше метр және 6 текше метр жылқы көңі әкелініп араластырып қабырға жиектері сыланды.Нысанның сыртқы қабырғасын нығайту үшін етегіне геоктестиль төселіп, үсті қызыл сазбен жабылды (4-сур.).
8. Қымызхана құрылысына пайдаланылатын бөренелердің қабықтары арнайы аршылды және сыртына жылқы қамайтын қора салынды. Жоспары шеңберлі келген қора этнографиялық деректерге сүйене отырылып жасалды.
9. Үйдің сыртқы жағынан, гидрооқшаулау үшін қабырғалар түбіне шым қабаты төселді. Бұл төселген шымқабат үйдің негізін ылғалдан, жаңбыр суы мен қардан қорғайды.


Сурет-3. Дренажды жүйені құру барысы. Сурет Ж.К. Сұлтанжановтікі 


Сурет-4. Қымызхананың тастан құралған іргетасының көрінісі. Сурет Ж.К. Сұлтанжановтікі


Шымқабат төсеу процесі екі кезеңде өтті. Бірінші төсеудің кезеңі тамыз айының басында төселсе, екінші кезеңде қосымша шымтезек қабаты арнайы ағаш бөренелермен тығыздалды. Шымқабат қабатының төселу ауданы – 50 м2 болды.
10. Қабырғалардың үстіне ағаш бөренелер төселіп сегіз бұрышты үй үш қатар бөренелер қаланып, бір-біріне бекітілді. Бөренелерге ыстықтан, оттан және қураудан қорғайтын жақпа майы айналдыра жағылды (5-сур.). Бөрене мен қаланған тастың аралары қызыл саз бен жылқы көңі араласқан батпақпен сыланды. Бөлменің ортасында тастардан қаланған шағын ошақ қойылды. Нысандағы қайта қалпына келтіру жұмыстары толықтай аяқталып, туристерге ашық аспан асты музейі болуға дайын тұр (6, 7-сур.).
Талқылау мен нәтижелер 
Нысан Ботай қонысының оңтүстік-батысында үлкен жарқабақтың үстінде (1-сур.). жалпы аумағы 200 м2 жерді алып жатыр. Ашылған құрылыстың аумағы 40 м2 құрайды. Шартты атаумен № 30-шы тұрғын үй деп берілген. Қазба жұмыстары барысында мәдени қабатынан қыш ыдыстар мен сүйек материалдары анықталған. Қызықты жәдігерлер ішінде «үтікше» (утюжок) табылған. Қоныстан биікте орналасқандықтан қыш ыдыстардың көптеп шығуы тұрғын үйдің айналасында топырақ сараптамалары және жерді геомагниттік сканерлеу барысында үйдің жаны қора екендігі оның бір уақытта қызмет атқарғанды расталып отыр. В.Ф. Зайберттің тұжырымы бойынша бұл жерде жылқы сауатын қора оны сақтап, дайындайтын үй қызметін атқарған, сондықтан «Қымызхана» деп атау берілген. Қазбаның жер бетінен ортаңғы бөлігінің тереңдігі 80 см болды. Қабырғаларындағы баспалдақтар еденнен – 65 см.


Сурет-5. Ағаштан тұрғызылған қабырғаны сақтау шаралары. Сурет Ж.К. Сұлтанжановтікі 


Стратиграфиялық сипаттамадан құрылысты салу барысында үлкен қазан шұңқыр қазылып, қабырға ұзындығы 1,6 м дейін жеткен және қабырға қалыңдығы 1 м, бекіту үшін саз арасына жылқы сүйектерін (қабырға, жамбас, ортаңғы жілік қоспасы, т. б. сүйектер) пайдаланған. Үйдің төбесін жапқандағы биіктігі 4,2 м болған және бөлме ортасынан ошақ орны мен шаруашылық үшін пайдаланған шұңқырлар табылды. Тұжырым бойынша қымызхананың ортасында ошағының үстіне бұтақтармен оралған себетпен жасалып сыртын саз балшықтармен жағылған ошақтың жылуын сақтап қалу ошақ үстіне орнатылған. Шаруашылық шұңқырлары тереңдігі 1 метрге дейін жеткен, көбінесе шұңқырларда жылқы етін сақтаған. В.Ф. Зайберт керамикалық ыдыстардың фрагментері бойынша «Қымызхана» б.д.д. IV мыңж. мерзімдейді.


Сурет-6. Қымызхананың қайта қалпына келтіруден кейінгі көрінісі. Сурет Ж.К. Сұлтанжановтікі 


Қорытынды
 2021 ж. Ботай қонысында орналасқан «Қымызхана» кешенінде жасалған жұмыстар техникалық құжаттамаға сәйкес жүргізіліп үйдің ішкі келбетін безендіру, оның ішіндегі гидрооқшаулау үшін жергілікті шикізат көздерінен алынып пайдаланды. Ботайлықтардың тұрмыс тіршілігі, дүниетанымы туралы ақпаратты қайта қалпына келтіруге байланысты жұмыстары реставрация барысында пайдаланылды. Ботайлықтардың тұрмыс тіршілігін, ат ұстау өнерін археологиялық деректер бойынша сыртында жасалған қорадан (загон) да байқауға болады. Қалыптасқан қайта қалпына келтіру жұмыстарының тәжірбиесін Ботай қонысының басқа да ашылған тұрғын үйлеріне пайдалануға болады. Қайта қалпына келтіру жұмыстарының нәтиежелері мен материалдары болашақта Ботай қонысы және республикамыздың басқа да аумағында тарихи-мәдени ескерткіштердің қайта қалпына келтіру жұмыстарына нұсқаулық ретінде қалыптасқан тәжірбиені таратуға мүмкіндік туғызып отыр.


Сурет-7. Қымызхана. Сурет Ж.К. Сұлтанжановтікі 


 Ботай қонысындағы қайта қалпына келтіру жұмыстарын жүргізу үшін Солтүстік Қазақстан археологиялық экспедиясының архивтік ғылыми есептері мен өлшем сызбалары талданып, құрылыс барысында қолданылды. Ботай қонысындағы қайта келтіру жұмыстары ең алғашқы Еуразия даласындағы энеолит дәуіріндегі қоныстың қайта қалпына келтіру жұмыстарының алғашқы сатысы және тарихи тәжірбие. Қазіргі таңда В.Ф. Зайберттің 40 жылдық зерттеулері нәтижесінде алынған тәжірбиеден ашық аспан астындағы музейін қалыптастыруға, тұрғындардың құрылыс салу өнерінің тереңде жатқандығын байқауға болады.