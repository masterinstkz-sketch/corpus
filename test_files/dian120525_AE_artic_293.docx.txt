Есік. Жаңа мәліметтер: 7-оба материалдары негізінде (оңтүстік-Шығыс Қазақстан)


Кіріспе
 Бүгінгі Қазақстан археологиясындағы ерте темір дәуірінің зерттелуі, ескерткіштердің архитектуралық ерекшеліктері мен мәдени-хронологиялық атрибуцияларын анықтау күрделі, әрі кешенді зерттеулерді қажет ететін бағыттардың біріне айналды. Археологиялық ескерткіштерді зерттеуде заманауи технологиялардың кеңінен пайдалану үрдісі қалыптасып, аталған мәселелерді шешуде оңтайлы мүмкіндіктер пайда болды. Б.д.д. I мыңж. Еуразияның далалық, таулы аймақтарында этникалық және тілдік жағынан ерекшеленетін, идеологиялық, дүниетанымдық мазмұны бір сақ-скиф мәдениеттері қалыптасты. Осы уақытта жылқы малын өсіруді елеулі үрдіске айналдырып, қоладан жасалған анағұрлым қолданысқа қолайлы жүген бөліктерін жасау технологиясы жетілген ерте көшпелілер қоғамында салт аттылар (кентавр1) бірінші орынды иеленеді. Сол дәуірге тиесілі зооморфты бейнелермен безендірілген қару-жарақ, ер-тұрман өзіндік ерекше орынды алды. Аңдық мәнерді негізге ала отырып жасалған бұйымдарда аймақтың табиғи-ландшафтына, мекендеген аң-құсына сәйкес бейнелер бедерін аңғаруға болады. Атап айтсақ, мысалы, Жетісудағы Есік қорымынан табыған «Алтын адамның» бас киімін әшекейлеген таулардың, аңдар мен құстардың бейнелері. Бұдан біз тек материалдық қана емес, дүниетанымдық көзқарастарды да байқаймыз. Жетісу өңіріндегі археологиялық ескерткіштер ішінде көне қорымдардың алатын орны айтарлықтай ерекше және ерте темір дәуірінің ескерткіштерін кезеңдеу толықтай шешілмеген өзекті мәселелердің қатарында. Обалардың архитектуралық құрылысын, табылған олжаларды зерттеу мен оларды топтау мәдени-тарихи кезеңдерді түйіндеуге, әрі осы мәдениетті жасаған сақ тайпаларының даму деңгейін саралауға мүмкіндік туғызады. Жетісудың сақ мәдениеттерін кезеңдеуде ескерткіштердің мерзімделуі аясында топографиялық орналасуы және құрылымдық ерекшеліктеріне қарай топтастыру, сонымен қатар, табылған олжалардың қызметтік, мазмұндық сипаттамаларын жүйелеу қажеттілігі туындап отыр. Тақырыпқа арқау болып отырған Есік қорымында А.Г. Максимова, К.А. Ақышев, А.М. Оразбаев, А.С. Загородний, Б.Н. Нұрмұханбетов, Ф.П. Григорьев және т. б. археологтар әр жылдары жұмыс жүргізді. Ғылыми материалдар мен көптеген ғылыми жариялымдар Жетісу өлкесінің ерте көшпелілерінің мәдениеті мен тарихын зерттеу барысында алынған жұмыстың нәтижелері болып табылады.
Материал және зерттеу әдістемесі 
 Археологиялық кешендер бірқатар сыртқы факторларға (географиялық орта, көші-қон, мәдениеттегі және тарихи процестердегі дәстүрлердің рөлі) байланысты адам қызметінің нәтижесі ретінде қарастырылады. Нақты зерттеу әдістемесі, ең алдымен, зерттеудің дәстүрлі археологиялық әдістерін қамтиды: картография, планиграфиялық және стратиграфиялық бақылаулар, заттық кешеннің жіктелуі, белгіленген ұқсастықтар әдісі, формальды-типологиялық және технологиялық талдау, статистиканың элементтері мен әдістері, ретроспективті әдіс. Жұмыста археологиялық ескерткішті зерттеу барысында пәнаралық зерттеулер кеңінен қолданылды. Жерлеу құрылымының шекараларын іздеу және анықтау, оба үйіндісіндегі ауытқулар мен бұзылмаған аймақтарды анықтау үшін 250 МГц антеннасы бар ОКО–3 георадарының көмегімен георадиолокациялық зондтау жүргізілді. Үйіндіні зерттеу траншея салу әдісі арқылы жүргізілді, бұл элитарлық обаларды зерттеудің әдістемелік тұрғыдан анағұрлым нәтижелі болып табылады. Ескерткіштің құрылымының стратиграфиялық қабаттарын қолмен тазарту арқылы құрылыстың кезең-кезеңімен салынғандығы анықталды. Нәтижелер аймақтағы ұқсас зерттеулермен салыстырмалы түрде мұқият сарапталды.
Материал сипаттамасы
 Қазіргі таңда 10 км2 аумақты алып жатқан Есік қорымы территориясында ерте темір дәуіріне жататын төрт обалар тобы орналасқан: 1. Есік қорымының батыс аумағы («Есік» мемлекеттік тарихи-мәдени қорық-музей тобы); 2. Есік қорымының шығыс аумағы; 3. Үшінші топ б.д.д. III– II ғғ. жерлеу орындары; 4. Төртінші топта жекелеген, ешқандай топ құрамына кірмейтін обалар, Есік саяжайларының ішкі аумағында орналасқан. Есік қорымының батыс бөлігінде Есік–Бәйтерек–Алматы тас жолынан оңтүстікке қарай 270 м қашықтықта орналасқан № 7 элитарлық обасын зерттеу 2019 жылы «Есік» музей-қорығы мен Шаньси провинциясының Археология институты (ҚХР) арасындағы келісімшарт аясында бастау алған. Ескерткіштегі зерттеу жұмыстары 2021 ж. жалғасын тапты. Зерттелген оба ерте темір дәуірімен мерзімделетін (б.д.д. V–IV ғғ.), ғылымда «Есік» деген атпен белгілі ірі қорымның «Есік» музей-қорығының қорғалатын аймағында орналасқан (1-сур.). Нысанды ашық аспан астындағы мұражай жасау жоспарлануда. Ескерткіштің параметрлері мен типологиялық сипаттамалары дәлелдегендей оба сақ әскери-көшпелі элитасының өкілдеріне тиесілі деп болжануда. Есік қорымындағы ірі обалар санатындағы № 7 обаның топырақ пен тас құрылыстан тұратын үйіндісінің диаметрі 56 м, биіктігі 6 м құрайды. Үйіндінің орталық бөлігінің үстінде диаметрі 7 м, тереңдігі шамамен 2 м болатын қазбаға дейін қалың бұталы өсімдіктермен жауып тұрған қарақшылық шұңқыры ашылды. Қазба жұмыстарына дейін зерттелетін нысанның ортофото, топографиялық және аэрофото жоспары жасалды (2–3-сур.). Үйінді ені 8 м болатын О–С бағыты бойынша траншея салу арқылы ашылды (4-сур.). Обаның тас қабаттын аршу барысында орташа көлемдегі өзен тастарымен бір қатар етіп қаланып шыққандығы анықталды (5-сур.). Обаның құрылымдық ерекшеліктерін анықтау мақсатында оңтүстік және солтүстік қималары есепке алынған болатын. Жер беті құрылысының жоғарғы бөлігі шым, тас жамылғысы, аралас келген қиыршық тас пен малта тас, борпылдақ гумус қабатынан, ал орта бөлігі құрамында малта тастары бар саздақ келген топырақтан, кейбір бөліктерінде тығыз саздан тұрады. Қабір үсті құрылысы орташа көлемдегі малта тас аралас топырақтан тұрғызылған, құрылыстың сырты тығыз және қалың сарғыш түсті келген сазбен сыланған. Саздақ сарғыш топырақтан қалыңдығы 0,3 см болатын арнайы платформа жасалып, үйіндіні аталмыш құрылыстың үстіне тұрғызғандығы анықталып отыр. Көне жер беті деңгейі қиыршық тас араласқан саздақ топырақтан тұрады. Жалпы, қорымда орналасқан ескерткіштерді құрылымдық сипаттамасы бойынша екіге бөліп қарастыруымызға болады:
1. Тас оба – жерлеу үйіндісі құрылысының бір түрі. Дөңгелек пішінді оба үйіндісі тек тастардан тұрғызылған. Диаметрлері 5-тен 10 м-ге дейін, биіктігі 0,5-тен 1,4 м-ге дейін жететін ескерткіштер қорық аумағының барлық бөлігінде кездеседі. Олар негізінен 3-тен 5-ке дейін нысан- дармен сипатталып, жеке ықшам топтарды құрайды. Кейде археологиялық ескерткіштердің басқа түрлерінің арасында кездеседі.
2. Арнайы жасалған платформа үстінде орналасқан оба. Оба үйіндісі топырақ аралас тастардан тұрады. Олардың қарапайым тас обалардан басты айырмашылығы, олар берік жасалған арнайы платформаның үстіне тұрғызылған. Яғни, арнайы жасалған платформалар құрылыстың негізін құрайды. Бұл топтағы жоспары бойынша дөңгелек келген ескерткіштердің диаметрлері 25–70 м аралығында болса, биіктігі 2-ден 7 м-ге дейін жетеді. Бұл топтағы ескерткіштер тізбек бойында орналасқан жеке топтарды құрайды. Жеке орналасқан нысандар да қорық аумағының барлық бөлігінде кездеседі.


Сурет-1. Есік қорымының № 7 обасының картада және суретте орналасуы. ©SAS. Planet. Release. 141212


Зерттелген № 7 обаны құрылымдық ерекшеліктері бойынша екінші топқа жатқызуға болады. Қабір шұңқырының өлшемдері 5×4 м, тереңдігі 3,5 м. Қабір сызығы бойымен төмендеу барысында ірі және орташа тастармен қатар, қабырғалардың тұстарында күл мен көмірдің іздері көп мөлшерде табылды. Қыш ыдыстардың сынықтары әртүрлі тереңдікте есепке алынды (6-сур.). Қабір шұңқырын тазалау барысында бір моншақ және 16 бөліктен құралған 6 қола шегелер табылды (7-сур.), басқа артефактілер анықталған жоқ.


Сурет-2. Есік. № 7 обаның ортофото жоспары және қимасы. «Есік» мемлекеттік тарихи-мәдени музей-қорығының архивінен алынды


Сурет-3. Есік, № 7 оба. Топографиялық жоспар. «Есік» мемлекеттік тарихи-мәдени музей-қорығының архивінен алынды


Сурет-4. Есік, № 7 оба. Үйіндіні траншея әдісімен аршу барысы


Нәтижелер
Әл-Фараби ат. ҚазҰУ қарасты «Геоархеология» халықаралық зертханасының қызметкерлері № 7 обаға георадиолокациялық жұмыстар жүргізді (жетекшісі – Ғ.Т. Бексеитов). № 7 обаның беткі бөлігін зерттеу барысында қарақшылық шұңқырдың іздері мен нақты шекарасы анықталды. Зерттеу нәтижелері обаның ежелгі уақытта тоналғанын көрсетті. Қабірден көп мөлшерде анықталған ағаш бөліктері жерлеу камерасының ішкі құрылысында қолданылған болуы мүмкін. Табылған ағаштың көмір қалдықтары АҚШ-тағы «Beta Analytic» зертханасына жіберіліп, 14С радиокөміртекті талдау нәтижелері алынды (1-кесте). Бұл Есік қорымынан алынған алғашқы абсолютті даталар. Ал Жетісудың ерте темір дәуіріне қатысты белгілі болған 59 нақты мерзімдемелер осы уақытқа дейін қарастырылған2.


Сурет-5. Есік, № 7 оба. Қабір үсті құрылысы 


Сурет-6. Есік, № 7 оба. Олжалар: 1–12 – қыш ыдыс сынықтары


Сурет-7. Есік, № 7 оба. Олжалар: 1–9 – қола шегелер 


1-кесте – Радиокөміртекті AMS мерзімдеу нәтижелері (Сараптама Beta Analytic Radiocarbon Dating Laboratory жасалды, Майами, Флорида, 28 мамыр 2021 ж.)


Талқылаулар 
Жетісу жеріндегі ерте сақ кезеңінің ескерткіштері салыстырмалы түрде сирек кездесетіндіктен болар, зерттеушілер аталмыш аймақтың ерте сақ дәуірін жекелеген мәдени қауымдастық ретінде ажыратпайды. Жетісудың «ерте сақ мәдениеті» сөзі ғылыми әдебиеттерде енді қалыптасуда. М.Қ. Қадырбаев Сібір, Солтүстік және Оңтүстік Қазақстан аумақтарындағы аталған кезең ескерткіштерін бір ерте скиф тарихи-мәдени қауымдастық ретінде қарастырып, жергілікті нұсқаларға бөлуді ұсынған болатын. Соңғы екі онжылдыққа дейін ескерткіштер мен жекелеген «элитарлық» немесе ғұрыптық нысандардың салыстырмалы мерзімінің баламасы болған жоқ. Бәрімізге белгілі, К.А. Ақышев ерте сақ мәдениетімен қатар, б.д.д. V–IV ғғ. Классикалық «сақ» уақытын, немесе кейінгі сақ кезеңін ұсынды. Ғалым киім декорының ерекшеліктеріне сәйкес «Алтын адамның» жерлеу мерзімін б.д.д. IV ғ. соңғы ширегі – III ғ. басы деп белгіледі. А.З. Бейсенов Жетісу сақтары мәдениетінің екінші кезені ғылыми ортада әзірше аты айтыла қоймаған Есік кезеңін құрайтын «Есік археологиялық мәдениетін» деп атап, Жетісу сақтары деп аталатын дәуірді «ерте» және «кейінгі» деп классикалық екі кезеңге бөлу идеясын ұсынды. Осы ретте кейінгі сақ кезеңі немесе «классикалық» сақ уақытында (б.д.д. V–IV ғғ.) жерлеу-ғұрыптық ескерткіштердің құрылыстары мен олжаларында айтарлықтай өзгешеліктер айқын көрінеді.
Қорытынды 
Жоғарыда айтып өткеніміздей, Жетісу өңірінің ерте сақ кезеңі негізінен жекелеген көмбелер, кездейсоқ олжалар және аракідік қазбалармен сипатталады. Есік қорымы Жетісуда шоғырланған оншақты элитарлық қорымдардың бірі ғана деп қорытынды жасауға болады. Бүгінгі таңда сақ кезеңі археологиясындағы абсолютті хронологияның рөлі мен маңызы артуда. Алынған сараптама нәтижелеріне сүйене отырып, Есік қорымының № 7 обасы ерте сақ кезеңі, яғни б.д.д. VII ғ. екінші жартысы – VI ғ. мерзімделеді және қазіргі таңдағы туындап отырған өзектілігі жоғары Жетісу өңірінің сақ ескерткіштерінің кезеңделуі мен мерзімделуі болашақтағы кешенді зерттеулерге тірек болады деген ойдамыз. Сақ-скиф мәдени сабақтастығының ажырамас бөлігі болып табылатын Жетісу территориясы ескерткіштерге бай, оны зерттеу сақ тайпаларының шоғырлануының және тұрақты өмір сүруінің ең үлкен аймақтарының бірі ретінде Жетісудағы тайпалардың киелі орындары саналған сақ көсемдерінің «геросстары» секілді жалпы тайпалық қасиетті аумақ болғанын көрсетеді.