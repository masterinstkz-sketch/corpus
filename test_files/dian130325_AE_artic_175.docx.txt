ТАЛДЫСАЙ ҚОНЫСЫНЫҢ ТЕРІ ӨҢДЕУ КӘСІБІНЕ АРНАЛҒАН ҚҰРАЛДАРЫ
Кіріспе. Талдысай – Орталық Қазақстан жеріндегі қола дәуірі ескерткіші, ежелгі кеншілер мен металлургтар өмір сүрген елді мекен, металл балқыту ісі мен басқадай қолөнерлер өркендеген өз заманының ірі шаруашылық-өндіріс орталығы. Қазіргі уақытта шұңқыр пештері, металл өнімдері, құюшы-ұсталардың құралдары кеңінен зерттеліп, ғылыми айналымға енген. Талдысай қонысында археологиялық зерттеулер бірнеше жылдар бойы жүргізіліп келеді. Қоныстың ежелгі тұрғындарының шаруашылығын, тұрмыстық жағдайларын анықтауда сүйек және мүйіз құралдарын зерттеу маңызды болып табылады.
Материалдар және әдістеме. Мақалада 1994 жылдан бастап Ә.Х. Марғұлан атындағы археология институтының қорында жиналып келген сүйек және мүйіз индустриясы, оның ішінде тері өңдеу кәсібінде пайдаланылған құралдар мен бұйымдар қарастырылады. Қазіргі күнде көлемі 284 дм3 болатын материалдар қаралып, сұрыпталды. Өңделген іздері сақталған құралдар саны 495 дана болды. Құралдарды, жартылай дайындалған бұйымдарды, дайындамаларды және сүйек, мүйіз өңдеу жұмыс- тарының жабдықтарын жүйеленіп, классификациясы жасалынды. Талдысай қонысының тері өңдеуге арналған құралдары мен бұйымдары С.А. Семеновтың трасологиялық әдістемесі бойынша зерттелді. Сүйектен жасалған өнімдер Levenhuk DTX 700 LCD сандық микроскопында қаралып, фотоға түсірілді. Нәтижесінде адам қолымен өңделген және пайдалану барысында пайда болған іздерді анықталды.
Талқылау. Орталық Қазақстанның қола дәуіріне жататын сүйек құралдары жөнінде Ә.Х. Марғұлан, М.Қ. Қадырбаев, Ж.Қ. Құрманқұлов, А.З.Бейсенов, В.В. Варфоломеевтің еңбектерінде сипаттама берілген. М.Қ. Қадырбаев пен Ж.Қ. Құрманқұловтың еңбегінде Атасу, Мыржық, Ақ Мұстафа, Ақмая ескерткіштері сүйек құралдары егіншілікте, тері өңдеуде, үй шаруашылығында пайданылғаны және әшекей бұйымдары ретінде қолданыста болғандығы жөнінде мәліметтер береді. Ескерткіштерден табылған құралдар мен бұйымдарға типологиялық сипаттама берген. Сонымен қатар, Орталық Қазақстан кейінгі қола дәуірінің көрнекті ескерткіші болып табылатын Кент қалашығының сүйектен және мүйізден жасалған бұйымдарына трасологиялық сараптамажұмыстары жүргізілген. Нәтижесінде, ескерткіштің сүйек бұйымдары сипатталып, функционалды қызметтері анықталды.
Зерттеу нәтижелері. Жалпы, Талдысай қонысы шаруашылық түрлері көп болғаны белгілі. Соның ішінде, тері өңдеу ісі де ежелгі тұрғындардың маңызды кәсібі болғандығын қоныстан табылған көптеген қырғыштар (езгіштер), біз, тескіштер және т.б. бұйымдар дәлелдейді. Талдысай қонысында көптеген қола дәуірі ескерткіштеріндегідей, малдың жақ сүйектерінен дайындалған тері қырғыштары (езгіш, орысша «тупик», «мялка») көптеп кездеседі (1-сурет).


Сурет 1 Талдысай тері қырғышы


Бүтіндей және бөлшектенген түрлерін қоса алғанда, жалпы саны 150-ден асады. Тері өңдеуге арналған қырғыштар Талдысай қонысының сүйек және мүйізден жасалған жабдықтарының классификациялық матрицасында өндірістік әрекеттердің жабдықтары класына жатады. Тері өңдеуде негізгі өңдеуші құрал ретінде ірі қара (жылқы, сиыр) және ұсақ малдың (қойдың) астыңғы жақ сүйектері пайдаланылған. Жақ сүйектер бүтіндей және сынық, бөлшек түрінде де кездеседі. Олардың көпшілігі тері өңдеуде қолданыста болған, дайындама түрінде өте аз кездеседі. Қырғыштың технологиялық дайындалуы, жақ сүйектің табиғи қалпын өзгерту арқылы, яғни артық бөліктерін, тістері, сүйектер және т.б. бөліктерінен тазарты-лып, жұмыс аймағы дайындалуынан басталады. Одан кейін тазартылған құралдың жұмыс аймағын жону, үшкірлеу жұмыстары жүргізілген. Қола дәуірінің кейбір ескерткіштерінде астыңғы сол жақ сүйектері көптеп кездеседі. Микроскопиялық зерттеулер негізінде малдың астыңғы жақ сүйектерінен жасалған езгіштер теріні шелдеу, жұмсарту, терісін сыпыру секілді үрдістерді орындауда пайдаланылған. Қырғыштардың жұмыс аймақтары теріні шелдеу барысында үнемі терімен жанасып, үйкелгеннің салдарынан жылтырланған, теріні қыру барысында әр бағыттағы сызықты іздер қалған. Мұндай белгілер бүтін сақталған езгіштерде кездеседі және олар ұзақ қолданыста болғандықтан, жұмыс аймағы бірте-бірте мүжіліп, кішірейе берген. Теріні жұмсартаруға арналған қырғыштар (езгіштер) жұмсақ терімен жанасқандықтан жылтырланған және олардың жұмыс аймағынан бір бағытты, көп жағдайда түзу іздері кездеседі (2-сурет).


Сурет 2. 10-300х. Езгіштің жұмыс аймағындағы микроіздер


Талдысай қонысынан табылған сүйек құралдары көршілес аймақта орналасқан Кент қонысынан табылған тері өңдейтін құралдарға ұқсас. Жасалу технологиясы, пайдалану мақсаты да бірдей. Әртүрлі аймақтардағы көптеген кейінгі қола қоныстарында ірі қара малдың сол астыңғы жақ сүйектерінен дайындалған. Кент сүйек құралдары коллекциясында оң жақ сүйектердің ішкі (медиалды) бөлігі алынбай, сыртқы (латералды) бөлігі алынған.Талдысайдың сүйек езгіштері Кент қонысының құралдары секілді бірдей шамада кездеседі, яғни сол, оң жақ сүйектері де қолданыста болған. Бір қызығы, аталған езгіш құралдар Талдысай қонысында көп жағдайда ошақ маңынан табылған және олардың бірқатары күйген. Мұндай езгіштер өте қатты жылтыр келеді, яғни ұзақ қолданыста болған және олар жартылай сынық күйде, бөлшектенген күйде табылған. Бірқатар ғалымдардың тәжірибесінде ежелгі кезеңде тері өңдеу үрдісінің бірнеше әдістері болған- дығы анықталып отыр. Соның бірі терінің ағаш негізге қойылатын жасалатын нұсқасы. Ағаш жерге 45º орнатылады. Жаңа сойылған малдың тері ағаш негізге орналастырылып, арнайы қоспа- ларды пайдалана отырып, теріге шелдеу, қыру жұмыстары жүргізіледі. Мұндай үрдіске жұмыс аймағы тік және шығыңқы келген құралдар қолданған. Кейін теріні кергілеу (керу) үшін төрт жағынан арнайы ағаш рамаға бекітіп, қосымша тазалау және беріктеу процестері жасалған. Барлық үрдістерді орындауда бірдей құралдар қолданылған, яғни теріні шелдеуде қолданылған құрал, тазарту, қыру жұмыстарына да қолданылған. Теріні су өткізбес үшін күйік қабаты пайда болғанша отқа күйдірген. Тері өңдеудің тағы бір әдісі өте қарапайым болып келген. Жаңа сойылған малдың терісін жерге жайып қойып арнайы малманы дайындап, тазалап өңдейді. Бұл үрдіс киім дайындау, көрпеше, жамылғы дайындау үшін жеткілікті болған. Пайланылған құралдар тік, шығыңқы келген, көп жағдайда адам бір қолымен ұстауға ыңғайлы ұсақ құралдары пайланған. Талдысай жағдайында тері қырғыштарының пайдаланылуы осы тері өңдеу әдісінің бірінші нұсқасы тері өңдеу құралдарының сипатына сәйкес келеді. Өйткені жақ сүйектері ағаш негізде екі қолмен жұмыс жасауға өте ыңғайлы. Жақ сүйектердің қоныстағы тері өңдеу үрдісінің негізгі құралдары болғанын санының көптігі дәлел бола алады. Сонымен қатар, бұл құралдардың біршамасы ошақ жанынан табылған және өте қатты күйген. Сондықтан, қола дәуіріндегі Талдысай тұрғындарының тері өңдеу әдісі бірнеше үрдістен тұрады және олар сапа жағынан өте мықты тері өнімдерін дайындаған деген тұжырым жасауға болады. Талдысай қонысынан көптеген ірі қара және ұсақ малдың асықтары табылған және олардың пайдалану мақсаттары да әртүрлі болған. Олар металл өңдеуде, қыш ыдыстарды өңдеуде, тері өңдеу кәсібінде кеңінен қолданылған. Сондай-ақ, ойынға арналған асықтар да сақталған. Тері өңдеу кәсібінде асықтың орны ерекше болған. Орталық Қазақстан жеріндегі қола дәуірі қоныс- тарында тері өңдеуде асықты көп жағдайда терінің беткі қабатын шелдеуде, тегістегіш, жылтырлатқыш ретінде пайдаланған. Талдысай қонысында жылтырлатқыш ретінде ұсақ малдың асықтары қолданылған. Тері өңдеуге арналған асықтар медиальды және латеральды жақтары абразивтің көмегімен тегістелген, нәтижесінде анық сызықты іздер қалған. Осылайша дайындалған асық теріні асықпен өңдеу барысында, асықтың жұмыс аймағында әркелкі сызықты іздер қалған. Осындай белгілердің болуы және майлылық- тың әсерінен болған жылтыр іздерінің болуы асықтың тері өңдеу ісінде, оның ішінде киім дайындау үшін қолданылған болуы мүмкін. Мұндай асықтар Атасу, Мыржық, Ақмұстафа қоныстарынан табылған. Сонымен қатар Алтай өңірінде орналасқан Жарково-3 кейінгі қола дәуірі ескерткішінде табылған асық сүйектері сипаттары, қолданылуы жағынан өте ұқсас. Талдысай қонысында асық әмбебап бұйым болған. Қоныс коллекциясында түрлі жағдайда, өңделген, өңделмеген кездеседі және трасологиялық зерттеулер ежелгі тұрғындар асықты түрлі мақсатта пайдаланғандығын көрсетіп отыр. Тері өңдеу ісінде асық қосалқы, көмекші құрал ретінде пайдаланған және кейбір жағдайларда бір реттік қолданыста болған. Талдысай қонысының тері өңдеу кәсібіне арналған бұйымдардың ішінде біздер (тескіштер, орысша «проколка») және қырғыштар өте аз көлемде кездеседі. Тері өңдеу кәсібінде бұл құралдар тас құрал- дармен бірге қосалқы құралдар қызметін атқарған. Орталық Қазақстан жеріндегі бірқатар ескерткіштерде (Атасу, Мыржық, Кент) біздер көптеп кездеседі. Олар жілік сүйектің диафизді сынық бөлігінен жасалынған . Ал қырғыштар жілік сүйектің сынық бөлігінен, малдың (ірі қара және ұсақ малдың) қабырғаларынан дайындалған. Бұл құралдар көп жағдайда арнайы шикізатты дайындамай, кездейсоқ сынған сүйек сынықтарына қосымша өңдеу жұмыстарын жүргізіп, пайдаланылған. Талдысай қонысынан табылған қырғыштардың жұмыс аймақтарында тісті іздер көп кездеседі. Бұл теріні қыру барысында тері қылдарынан болуы мүмкін. Ал қолдың ұстаған бөлігінде жылтырлау келген үйкеліс орны бар. Мұндай белгілер құралды шебер ұзақ, мақсатты пайдаланғаннан пайда болуы мүмкін. Жалпы, қырғыштар киім- кешек, үй жабдықтарын дайындауда кеңінен пайдаланылғандығын экспериментальды жұмыстар дәлелдеп отыр. Сондықтан, қырғыштар тері өңдеуде маңызды рөл атқарған. Талдысай қонысынан табылған біздер ұсақ малдың жіліктің диафизді сынығынан дайындалған. Металдың көмегімен біздің бір жақты ұшы ғана үшкірленген, кейін ұзақ қолданыста болғандықтан ұшының диаметрі дөңгеленген. Ұшындағы іздер бір бағытты, ұзынша келген, яғни жұмсақ затты (тері) өңдеуде қолданған (3-сурет). Жұмыс аймағында (ұшы) жылтырланған, яғни майлылықтың белгісі бар. Талдысай қонысындағы біздердің қатарында жілік сүйектің сынықтық бөлшектері өте аз кездеседі. Осындай біздер өте аз және жұмыс аймақтарында сызықты іздері анық емес немесе аз болып келеді. Мұндай құралдар дайындама түрінде де кездеседі. Дайындалған біздер өте аз қолданыста болған болуы мүмкін. Біздер тері өңдеу кәсібінде теріні тесу үшін пайдаланылған. Мұндай құралдар Оңтүстік Орал маңындағы Устье І қонысында кездескен.


Сурет 3. 10-300х. Қырғыштың жұмыс аймағындағы микроіздер


Қорытынды. Талдысай қонысынан табылған сүйек құралдармен бұйымдардың бірсыпырасы осындай сипатта кездеседі. Құралдардың сипаттары басқа кейінгі қола дәуірі ескерткіштерінен табылған құралдарға өте ұқсас. Сондықтан, кейінгі қола дәуірінде Талдысай қонысының тұрғындары мал шаруашылығы, металл өңдеу, қыш өңдеу секілді шаруашылықтармен қатар, тері өңдеу кәсібінде жетік меңгерген және тұрмыста қолданған деп тұжырым жасауға болады. Қолдағы бар шикізаттарды тиімді пайдалану жолдарын білген. Сойылған малдың етін жеп, сүйегін өңдеп, тұрмыстық жағдайда құралдарға айналдыра білген.