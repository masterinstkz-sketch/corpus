Аннотация. 
2022 жылғы Ә.Х. Марғұлан атындағы Археология институтының жұмыстары ҚР ҒЖБМ Ғылым комитетінің нысаналы және гранттық қаржыландыру бағдарламалары жобалары, сонымен қатар еліміздің бірқатар аймақтарында (Ақтөбе обл., Шығыс-Қазақстан обл.) сәтті жүргізілген аймақтық бағдарламалар және шаруашылық келісім шарт тақырыптары шеңберінде жүргізілді. 2022 ж. Институт қызметкерлері жүзден аса ғылыми мақалалар жариялады, олардың 34-і Scopus мәліметтер базасында индекстелген, 7-і ҚР ҒЖБМ ҒЖБССҚК тізіміндегі басылымдағы ғылыми мақалалар. Қазіргі таңда Институт өзара ынтымақтастық жөніндегі отандық және шетелдік ғылыми мекемелермен жасалған 74 меморандумның бастамашысы болып отыр. 2022 ж. Институт Қазақстанның әртүрлі аймақтарында жиырмадан аса археологиялық экспедициялар жүргізді, бір халықаралық конгресс, екі халықаралық конференция және бір далалық семинар өткізді. «Қазақстан археологиясы бойынша зерттеулер мен материалдар» басылым сериясы қайта жаңғыртылып шығарыла бастады. «Ә.Х. Марғұлан атындағы Археология институтының еңбектері» сериясы жалғасуда, үш монография баспадан шықты. Институт ұжымы жұмысының басты жетістігі «Қазақстан археологиясы» журналының ҚР ҒЖБМ ҒЖБССҚК ұсынған басылымдар тізіміне және Scopus мәліметтер базасына қосылуы болды.
Түйін сөздер: археология, Ә.Х. Марғұлан атындағы Археология институты, нәтижелер мен жетістіктер