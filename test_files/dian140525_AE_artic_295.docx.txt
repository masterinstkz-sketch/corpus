Әбілқайыр ханның сыр бойындағы ордасы және Адам ата кешені


 Кіріспе 
 Әбілқайыр хан мен оның ұрпақтары туралы, олардың жерленген жері жайлы ғылыми еңбектер көп жазылған. Ақтөбе облысы, Әйтеке би ауданы, Толыбай ауылынан оңтүстік-шығысқа қарай 77 км жердегі Хан моласы қорымын 1771 ж. капитан П. Рычков, 1832 ж. А. Левшин, 1835 ж. Д. Эристов, 1898 ж. И. Крафт басқарған экспедициялар зерттеді. Әбілқайыр хан жерленген «Хан моласы» қорымын 1979–1987 жж. аралығында Ә. Кекілбай, Ө. Жәнібеков, А. Сатаев, С. Әжіғали сынды ғалымдар бастап зерттеп, аталған орын ғылыми айналымға енгізілді. 1998 және 2001 жж. Ш. Уәлиханов атындағы Тарих және этнология институты этнография бөлімінің меңгерушісі С. Әжіғалидің жетекшілігімен «Хан моласы» қорымының топографиялық картасын жасады. 950-ден аса бейіттер мен 40-тан аса құлпытастарды санап, өлшеп, эпиграфикасын зерттеді. Нәтижесінде, бұл жерлеу орындары XVII–XVIII ғғ., жоңғар шапқыншылығына дейін Кіші жүздің алтын-жаппас тайпаларының қорымы ретінде қалыптасып, 1748 ж. Әбілқайыр хан жерленгеннен кейін «Хан моласы» деген атау алғандығы айқындалды [Хан моласы ...]. Әбілқайыр ханның Сыр бойындағы ордасы 1740–1743 жж. Д. Гладышев, И. Муравин, В.И. Назимов, У. Арслановтың Арал теңізі мен Хиуаға жасаған экспедицияларының зерттеулері бойынша белгілі болғанымен, оның нақты орны әлі анықталмаған. Тіпті, хан мен оның ұрпақтары да Сырдың бойында жерленуі мүмкін деген де деректер кездеседі. 2022 жылдың тамыз айында Жанкент археологиялық экспедициясының барлау тобы Қуандария өзенінің бір саласы, ежелгі Адам ата арнасы бойынан кіші жүздің ханы Әбілқайырдың ордасы мен мүмкін хан жерленген орынды анықтады. Деректер ізімен жүргізілген далалық зерттеу жұмыстарын салыстыра отырып, кейбір қорытындылар жасалды. Біздің мақсатымыз алдыңғы зерттеушілердің кешенді талдауларын жоққа шығару емес, жаңа деректерді жариялау және талқылау болып табылады.
Әдістер мен материалдар
 Мақаланы жазу барысында тақырыпқа қатысты жазба деректер жинақталып, талданды. Қоныстар мен жерлеу ескерткіштерінің орналасуы, сипаттамасы мен мерзімдеріне қатысты зерттеушілердің деректерін салыстыру барысында салыстырмалы-тарихи әдістер қолданылды. Жазба деректерді саралау негізінде алынған мәліметтерге сүйене отырып, 2022 ж. Адам ата кешенінде археологиялық барлау жұмыстары жүргізілді. Далалық барлау жұмыстарының әдістері қатарына – ескерткіштерді есепке алу, картаға түсіру, географиялық координаттарын анықтау және ғылыми фотоқұжаттама дайындау жатады. Әбілқайыр ханның Сыр бойындағы ордасының орнын анықтау үшін картография әдісі қолданылды. Бұл әдіс Д. Гладышев, И. Муравин (1740–1741 жж.) және Н.А. Ивашинцев (1854 ж.) құрастырған карталарды «Google Earth» бағдарламасының мәліметтерімен салыстыруға мүмкіндік берді. Ескі арналар мен кешендегі ескерткіштердің орнын анықтау мақсатында зерттелген аймақта ұшқышсыз ұшатын құрылғы (DJI Panthom 3) арқылы әуеден суретке түсіру әдісі пайдаланылды. Табылған мыс тиын жайлы ақпарат алу үшін нумизматикалық және жерлеу ескерткіші басына қойылған құлпытастағы арабша жазуды анықтау үшін эпиграфикалық зерттеулер жүргізілді. Зерттеу жұмыстарының нәтижесінде Адам ата ескерткіштер кешеніне толық сипаттама беріліп, сақталған деректер бойынша қорытындылар жасалды.
Материалдар 
 Бірінші дерек – Әбілқайыр ханның Сыр бойындағы ордасы туралы мәліметтер Д. Гладышев (поручик), И. Муравин (геодезист), В.И. Назимов (инженер-бақылаушы), У. Арслановтың (аудармашы) 1740–1743 жж. Арал теңізі мен Хиуаға жасаған экспедициясының есебінде берілген (1-сур.). Я.В. Ханыковтың пікірінше, аталмыш экспедицияның басталуына Әбілқайыр ханның Сырдарияның сағаларына жақын жерлерге қалалар салу өтініші негіз болған. Осылайша, 1739 ж. 20 тамызында аталған аймаққа зерттеу жұмыстарын жүргізу үшін патшаның жарлығы шығады. Оның жазбасында: «На 33-й день пути, то есть 7 октября 1740 года Гладышев с товарищами прибыл в ставку Абуль-Хаира, на реке Адам-Ата, неподалеку от Куван-Дарьи <...>» – деп берілген.
 Екінші дерек – Арал маңы мен Сырдарияның төменгі ағысы бойындағы жер-су атаулары, арналар мен сағалар, өткелдер, бекіністер мен ежелгі ескерткіштер жайлы егжей-тегжейлі сипаттама берген подполковник А.И. Макшеев ежелгі Адам-ата арнасы мен оның бойындағы бекініс туралы: «<...> Из этих протоков особенно замечателен Адам-ата (1-сур.), выход которого из Сырдарьи у Муравина не означень, а впадение его в Куван-дарью показано верстами десятью выше впадения Муравинского протока Карасара, или нынешняго Биш-арама <...> Муравин жил на берегу его, в ставке хана Абуль-Хаира, целую неделю; да и теперь среди песков сохранились еще развалины стариннаго укрепления Адам-ата, которое конечно не могло существовать без воды <...>». «<...> Остатки укрепления Адам-ата, находятся среди песков, в 25 верстах к югу от Кара-тюбя, имеют в длину и ширину по 50 сажен. Здесь разбросано довольно много полуразрушенных могил, в числе которых одна (Аудке) поросла довольно крупным и густым осокоревым лесом. Вопрос каким образом существовало это укрепление, среди песков, без воды, разрешается маршрутною картою Муравина, на которой показано, что через эти места протекал, ныне несуществующий проток Адам-ата <...>» – деген дерек келтіреді.


Сурет-1. 1740–1741 жж. Хиуа экспедициясының И. Муравин құрастырған картасы ([Ханыков 1950] бойынша) 


 Үшінші дерек – тілмаш Ескендір Батыршинның күнделігі. Бұл күнделікті тілмаш Ресей әскерлерінің 1853 ж. Райым бекінісінен Ақмешітке дейінгі экспедициясы құрамында болған кезінде жүргізген. Осы экспедиция кезінде онымен бірге сұлтан Ермұхаммед Қасымов (ол Әбілқайыр ханның шөпшегі, Ералы ханның шөбересі, Бөлекей ханның немересі, Қасым ханның ұлы) болған. Ермұхаммед Қасымұлын 1843 ж. Кіші жүздің бір бөлігі хан көтергені мәлім. Хан ретінде оны Бұқара мен Хиуа билеушілері де мойындаған. Бір топ тарихшылар Ермұхаммедті соңғы тәуелсіз қазақ ханы деп санайды. Е. Батыршин Ермұхаммед Қасымұлынан көптеген мәліметтер жазып алған. Хандардың жерленген орны жөнінде Ескендір Батыршинның 1853 ж. күнделігінде келесідей жазба бар: «21 июня. Ночлег на урочище Ильчибай. Против ночлега на Ак-Яре (2-сур.) видна на левом берегу Сыра могила Ирали-хана, тело которого, по его завещанию, перенесено потом на Куван, недалеко от могилы отца своего хана Абульхаира, убитого близ линии; похороненного сначала недалеко от реки Улькояка (впадает в Тургай), а потом перевезенного тоже на Куван».
 Төртінші дерек – Орынбор облысының мемлекеттік архивіндегі құжат. Онда Ералы хан 1794 ж. маусым айында қайтыс болып, мәйіті Сырдарияның бойына жерленгені айтылады: «при реке Сырдарье в том урочище, где мечеть построена». И. Ерофеева осы аталған құжаттарға және М. Бекчуринның Әбілқайыр ханның жерленген орны туралы мәліметіне сүйене отырып, Ералы хан жерленген аймақты жобалап көрсетті: « <...> оно находится на границе современных Казалинского и Кармакшинского районов Кызылординской области на расстоянии от 4,5 до 10 км к югу от урочища Акжар и в 27–30 км юго-восточнее проселочной дорог, соединяющей аулы Сары тобе и Сарыбулак, между долиной Сырдарьи и сухим руслом одного из ближайших к ней правых рукавов Кувандарьи».


 Сурет-2. Перовск фортынан Арал теңізіне дейінгі Сырдария өзені. Картаны құрастырған Н.А. Ивашинцев, 1854 ж.


 Бұл аймақтың ертеден Әбілқайырдың және оның ұрпақтарының қыстауы болғанын И. Ерофеева былайша көрсетеді: «С прибрежной более возвышенной части этого урочища (высота около 100 м) хорошо обозревалась на большом расстоянии обширная низменность на противоположном берегу реки с пересекавшими ее бывшими пятью рукавами Кувандарьи (совр. сухие русла Озек Дариялык, Ескидарьялык и др.), где в разные исторические эпохи располагались сначала зимовки Абулхаира, затем – его сына Ералы, позднее – внука Болекея, после его смерти – правнука Касыма и вслед за ним – праправнука Ермухаммеда, или Илекея]. Бесінші дерек – И. Аничков 1897 ж. мақаласында Адам ата қасиетті орыны жайлы сипаттама береді: «<...> есть еще между старой и новой хивинскими дорогами, на левом берегу Сырдарьи, не далее 18–20 верст от нее, в совершенно пустынном месте, порядочная туранговая роща, около которой разбросаны мазарки позднейшего происхождения. <...> Странное, но отрадное впечатление производит эта туранговая роща своею зеленью среди желтой песчаной степи. Стоит она на высоком довольно месте и называется «Адам-Ата». Ей приписывают большую древность, чуть ли не времен Пайгамбара. <...> Кто был святой, который здесь жил и умер, неизвестно. Предание не сохранило нам его имени, но утверждают, что живший здесь древний святой «Аулия», которого показывают, был ни каракалпак, ни киргиз, ни сарт, ни узбек, но мусульманин».
Нәтижелер мен талдау 
 Әрі қарай далалық зерттеу жұмыстарының нәтижелерін жазба деректер бойынша салыстыра отырып, жасалған талдау және зерттеу бөлімін қарастырамыз. Адам ата арнасы – жоғарыда келтірілген деректер бойынша Қуаңдария өзенінің бір тармағы (шамамен ХІХ ғ. бастап бұл арнамен су ақпаған). Ұзындығы шамамен 40 км, ал иіндері мен бұрылыстарын қоса есептегенде шамамен 100 км. Қызылорда облысы, Қазалы ауданы, Сарыбұлақ ауылынан солтүстік-батысқа қарай 40 км жерде, Ақтау кесенесі маңынан Қуаңдария өзенінің оң жағалауынан бөлініп шығады. Солтүстік-батыс бағытында 25 км жерде бір арна болып ағып, Адам ата қорымы тұсында екіге бөлінеді. Сол жақ арна оңтүстікке қарай 14 км қашықтықта Қуаңдарияға қайта қосылады. Ал оң жақ арна батысқа қарай 20 км қашықтықта Асар төбе қалашығы тұсында қазіргі Бозкөл батпағына (Муравинше – Қарасар арнасы, Макшеевше – Бес арам (Биш-арам) арнасы) құяды (3-сур.). Адам ата бекінісі – Әбілқайыр ханның ордасы. А.И. Макшеев бойынша ол Қара төбеден оңтүстікке қарай 25 верст (26,6 км) қашықтықта ескі арна бойында орналасқан. Қара төбе, Қызылорда облысы, Қазалы ауданы, Абай ауылының іргесінде орналасқан ортағасырлық қалашықтың орны. Барлау жұмыстары барысында бұл арақашықтық GPS құралымен өлшенді. Қара төбе қалашығы мен Адам ата бекінісінің арасы 27,6 км тең, А.И. Макшеевтің өлшемінен айырмашылығы бар болғаны 1 км. Бүгінде бұл жерде үлкен қорым қалыптасқан, жергілікті халық оны «Адам ата қорымы» деп атайды. Бір қызығы, қорымның кеуіп кеткен арнаның бойында орналасқандығына қарамастан, оның орталығында 100-ге жуық кәрі тораңғыл (Populous pruinosa) өсіп тұр. Бұл тораңғылды ХІХ ғ. ортасында көрген А.И. Макшеев, оның сусыз жерде өсіп тұрғанына таң қалғанын жазады. А.И. Макшеев оны «осокорь», яғни, «қара терек» (Populous nigra) деп атаған.


Сурет-3. ХVIII–XIX ғғ. Шығыс Арал маңы. Сырдария мен Қуаңдария сағаларындағы бекіністер мен өткелдер. Картаны құрастырған Ә.Ә. Тәжекеев. © Google Earth


 Барлау жұмыстары нәтижесінде, Адам ата кешенінде орналасқан ескерткіштерді төмендегідей бөлуге болады:
1. Арна жағасындағы қоныс орны.
2. Адам ата бекінісі (Әбіқайыр ханның ордасы).
3. Тораңғыл бағы.
4. Күйдірілген кірпіштен (20–25×20–25×6–8 см) салынған жерлеу құрылыстарының қиранды орындары (ежелгі қорым).
5. Саз кесектен салынған төртқұлақ жерлеу құрылыстары және жерлеу қоршаулары мен орындары (кейінгі қорым) (4-сур.).
 Арна жағасындағы қоныс орны. Кешеннің шығыс жағына Адам ата арнасы жақын келіп, Қуаңдарияға қарай екіге бөлініп ағады. Арна жағасында бірнеше үйлердің орны сақталған (4-сур., 2). Бір немесе екі бөлмелі үйлер орнынан керамика сынықтары, темірден жасалған бұйымдар мен оның сынықтары және тиын табылды. Жинақталған материалдарға талдау жасау барысында бұл қоныста Алтын Орда кезеңінен бастап, ХІХ ғ. аяғы, тіпті табылған 1915 ж. тиын ХХ ғ. басына дейін халық өмір сүрген деп болжамға келуге мүмкіндік береді. Арнаның осы тұсында, табанында бірнеше үлкен шұңқырлардың орны бар. Ол суды жинау мақсатында қолдан қазылған орлар болуы мүмкін.


 Сурет-4. Адам ата кешенінің жоспары. 1 – Адам ата бекінісі (Әбілқайыр хан ордасы); 2 – арна жағасындағы үйлердің орны; 3 – тораңғыл бағы; 4 – күйдірілген кірпіштен салынған жерлеу құрылыстарының қиранды орындары (ежелгі қорым); 5 – ХІХ ғ. ІІ жартысында түскен қазақ қорымы (кейінгі қорым); 6 – Адам ата арнасы. Суретті дайындаған Ә.Ә. Тәжекеев


 Қоныстан жинақталған материалды талдау. Барлық археологиялық материалдар ескерткіштің беткі қабатынан жинап алынды. Жиналған материалдар қыштан, металдан және шыныдан жасалған бұйымдар. 
 Металл бұйымдардың жалпы саны 12 дана. Олар: бір тиын (монета), бір білезік сынығы, бір шам, бір қазан мойын сынығы, екі ыдыс-аяқ қабырға сынығы (?), бір ыдыс шайқағыш (?), екі шелек тұтқасы (?), бір ілмек, бір шеге. Қоладан жасалған білезік. Бұйымның жартысы ғана сақталған. Білезік жұқа лента түрінде дайындалған. Оның сыртында бұйымның бүкіл бетін бойлай түсірілген екі қатар доғалар түріндегі бедерлі өрнек бар (5-сур., 9). Білезіктің сақталған бөлігінің ұзындығы 11 см, ені – 1,1 см. Темірден соғу арқылы жасалған шам. Бұйымның ұзартылған шүмегі, конус тәрізді май құятын резервуары бар. Шүмегінің пішіні тіктөртбұрышты көлденең қима түрінде жасалған. Шамның түбі тегіс. Шамның үстіңгі жиегінде үшбұрыштар түріндегі үлдір1 өрнегі бар (5-сур., 1). Шамның түбінің диаметрі – 8,5 см, аузының диаметрі – 5,8 см, биіктігі – 6–6,5 см, шүмегінің ұзындығы – 8 см. Қазан ернеуінің сынықтары. Қазан ернеуі қалыңдатылып жасалған. Ернеудің ішкі жиегінде қақпаққа арналған көлденең ойық бар (5-сур., 2). Қазанның диаметрі шамамен 50 см, қиманың қалыңдығы 0,3–1,2 см-ді құрайды. Екі түрлі ыдыстың (қазан? немесе шелек?) сынықтары. Сынықтардың біріншісінен әлсіз иілген сызық байқауға болады, екіншісі тегіс (5-сур., 5–7). Қалыңдығы – 0,1–0,3 см. 
 Жиегі қалыңдатылған ернеу сынықтары. Қандай бұйым екенін анықтау қиын, темір ыдыстың (құмғанның?) сынығы болуы мүмкін (5-сур., 3). Сынықтың шамамен диаметрі 15 см, қалыңдығы 0,4–0,8 см-ді құрайды.
 Шелек тұтқаларының екі үлгісі. Екі тұтқаның көлденең қимасы шеңберлі. Бір тұтқа жақсы сақталған, ұзын, доға тәрізді, тек ортасы деформацияланған. Тұтқаның екі шетінде ыдысты ілу үшін ілмек тәрізді иілулер бар (5-сур., 6, 11). Екінші тұтқаның бір ілмегі ғана сақталған. Өлшемдері: бірінші тұтқаның ұзындығы – 47 см, екіншісі – 17 см, қалыңдығы – 0,6–0,7 см.
 Қайла. Бұйымның пішіні бір жақты, тұмсық тәрізді, дөңгеленген, сабына арналған тесігі бар (5-сур., 4). Қайланың ұзындығы – 11,5 см, қалыңдығы – 1,1 см.
 Төртбұрышты пішінді тоға. Бүтіндей сақталған. Тоғаның тілі бекітілген беті доға пішіндес келген. Тілі жақтауына сақинаның иілу әдісі тәріздес бекітілген. Тілінің ұшы сүйірленген (5-сур., 10). Өлшемдері: ұзындығы – 3,8 см. Тілінің ұзындығы – 4,3 см.
 Шеге. Оның білігі пайдалану кезінде майысқан, басы деформацияланған (5-сур., 12).Өлшемдері: ұзындығы – 5 см, қалыңдығы – 0,2–0,4 см. 
 Күмістен жасалған тиын. Тиынның бет жағында және сырт жағында араб жазуы бар (5-сур., 8; 6-сур.). Тиынның диаметрі – 1,7–1,8 см. 
 Қыштан дайындалған бұйымдар. Қыштан дайындалған бұйымдардың 16 үлгісінің сынықтары жиналды. Екі данасы жылтыратылған. Барлығы құмыра шығырында жасалған қыш ыдыстардың сынықтары. Керамиканың қалыптау балшығы сұр түсті, құрамы темірі аз саздан жасалған. Органикалық заттар мен ұсақ түйіршікті құм қоспалар да кездеседі. Барлық өнімдер жоғары сапада күйдірілген. Кейбір сынықтардың сыртқы бетінің өңделгенін байқауға болады. Үш қыш сынығы сыртынан қара ангобпен қапталған (7-сур., 5, 8, 13). Керамикалық ыдыстардың түрлеріне келетін болсақ, төмендегідей бөлуге болады:
 Тар мойынды ыдыс ернеуінің бір данасы. Ернеуі сыртқа қарай қатты иілген. Ернеудің қимасының пішіні төртбұрышты (7-сур., 8). Ыдыстың ернеуі бойынша диаметрі 6 см, қалыңдығы – 0,4-0,5 см.
 Асханалық құмыра ернеуінің бір данасы, ернеуі бүйіріне бірден жалғасып жатыр. Ернеуінің жиегі көлденең қимада, ортасында тесігі бар үшбұрышты шығыңқы болатындай етіп иілген (7-сур., 5). Құмыраның ернеуі бойынша диаметрі шамамен – 16 см, қалыңдығы – 0,6 см.


 Сурет-5. Қоныстан табылған метал бұйымдар. Суретті дайындаған Г.Т. Әмірғалина мен А.Ж. Назаров 


 Сурет-6. Қоныстан табылған тиын. Суретті дайындаған Ж.К. Сұлтанжанов


 Ыдыс ернеуінің бір данасы. Ернеудің сыртқы жиегінде ұзын тік түйреуіш түріндегі ою-өрнегі бар жолақ тәріздес қалыптау бар (7-сур., 7). Ыдыстың ернеуі бойынша диаметрі шамамен – 13– 14 см, қалыңдығы – 0,3–0,6 см.
 Тұтқасы жапсырылған ыдыс мойынының бір данасы. Тік ернеуі бар тар мойынды құмыра түріндегі ыдыс. Тұтқаның көлденең қимасы сопақша келген. Тұтқаның үстіңгі бөлігінде оның ернеумен түйіскен жерінен ыдыстың бүйіріне дейін ойысы бар, ол техникалық мақсатта пайдаланылған болуы мүмкін (7-сур., 9). Ыдыс ернеуінің диаметрі – 5,5 см, қалыңдығы – 0,6 см.
 Тегіс түбі бар жұқа қабырғалы ыдыс түбінің бір данасы, асханалық ыдыс немесе құмыра болуы мүмкін (7-сур., 15). Ыдыс қабырғасының бір данасы, амфора тәрізді құмыра немесе тұтқасы сақталмаған құмған (7-сур., 10). Ыдыс тұтқаларының үш данасы (7-сур., 12, 15, 17). Асханалық ыдыс түбінің бір данасы, диаметрі шағын, асхана тостағанына немесе табақшасына қатысты болуы мүмкін (7-сур., 19). Табанының диаметрі – 5 см. Цилиндрлі пішіндегі шүмегі бар ыдыс қабырғасының бір данасы. Сынықтың ішкі бетінде шүмегінің ыдыс қабырғасымен түйісу бөлігі анық көрінеді (7-сур., 11). Қалың қабырғалы үлкен ыдыстың төменгі бөліктерінің үш сынығы, хұм болуы мүмкін (7-сур., 13, 14, 16). Жылтырағы2 бар қыш ыдыстардың сынықтары: Тегіс түбі бар ыдыс түбінің бір данасы. Ыдыс ішінен жасыл жылтарақпен боялған. Сыртқы бетінде жылтырағы байқалмайды, тек кездейсоқ жолақтар бар (7-сур., 6). Ыдыстың төменгі диаметрі – 7 см, қалыңдығы – 0,6–0,8 см. Екі бетінде мөлдір көк жылтырағы және оның астында қара сыры бар асханалық тостағанының бір кішкене сынығы (7-сур., 2). Керамикалық емес бұйымдар. Табылған заттардың ішінде кашиннан3 жасалған жылтыратылған дастарханның сынығы бар. Ыдыс мөлдір көк жылтырақпен боялған. Ішкі бетінде мөлдір көк жылтырақ астында қара көк түсті және қара бояумен ою-өрнекті байқауға болады (7-сур., 3).


 Сурет-7. Қоныстан жинақталған қыш бұйымдардың cынықтары. Суретті дайындаған Г.Т. Әмірғалина мен А.Ж. Назаров


 Табылған заттар топтамасында органикалық заттар қоспасы бар силикат балшығынан жасалған қаптама тақтайшасының бір данасы бар. Плитканың тегіс беті көк түспен жылтыратылған (7-сур., 1). Өлшемдері: плитка қимасының қалыңдығы – 1,7–2 см. Сопақша пішінді, жиектерінде өңдеу іздері анық көрінетін шыныдан жасалған бұйым (7-сур., 4). Өлшемдері: диаметрі – 3,6–2,8 см, қалыңдығы – 0,15 см. Адам ата бекінісі (Әбілқайыр ханның ордасы). 1740–1741 жж. Д. Гладышев (поручик) пен И. Муравиннің (геодезист) Арал теңізі мен Хиуаға жасаған экспедицияның материалдарында кездесетін Адам ата бекінісі (Әбілқайыр ханның ордасы). Бұл деректе тек бекініс жайлы айтылады, орда маңында қорым немесе тораңғыл бағы жайлы ақпарат кездеспейді. Бекініс жоспары үшбұрышты келген, көлемі 120×120–220 м айналасына қарағанда биіктеу (1,5–2 м) тегіс төбе түрінде сақталған (4-сур., 1). Оның шығыс бөлігінде тораңғыл бағы мен кейінгі қорым түссе, солтүстік-батыс бөлігінде одан ертерек күйдірілген кірпіштен салынған жерлеу орындары орналасқан. Осы жерде атап өтетін жайт, тораңғыл бағының қоршауы Әбілқайыр ханның ордасы болуы да мүмкін. Себебі, А.И. Макшеевтің айтуынша оның ұзындығы мен ені 50 «саженге», яғни, 90 м-ге тең. Бекініс орнына байланысты осындай екі нұсқа бар. Оның нақты қайсысы бекініс орны болғандығын археологиялық қазба жұмыстары көрсететін болады.


 Сурет-8. Қазақ қорымындағы жерлеу құрылысы. Суретті дайындаған Ж.К. Сұлтанжанов 


 Сурет-9. ХІХ ғ. 2 жартысы қазақ қорымы (кейінгі қорым). Суретті дайындаған Ж.К. Сұлтанжанов


 Тораңғыл бағы айналдыра жалпы көлемі 90×90 м, жоспары бес бұрышты ормен қоршалған. Ордың жалпы ұзындығы 400 м. Кіретін қақпасы оңтүстігінде орналасқан (4-сур., 3). Осындай қоршауларды Сырдарияның күріш алқаптарына түсетін ірі қара (жылқы, сиыр) малдарды уақытша қамайтын қора ретінде пайдаланған. Сондай-ақ, қысқа жинаған шөпті сақтау үшін осындай ормен қазылған қоралар болған. Адам атадағы тораңғыл бағы арнайы егілгендігін осыдан байқауға болады. Яғни, түзде жүрген түйе, жылқы және сиырдан сақтау үшін арнайы ор қазып қоршаған. Бақтың ортасында қабырғасы күйдірілген кірпіштерден шеңберлі етіп үйілген жерлеу орны бар. Кейін басына Балхам ата, Адам ата деп жазылған тақта қойылыпты. А.И. Макшеев қорымда «Аудке» бейіті бар деп келтіреді. Жалпы қорымда белгілі бір дәрежедегі тұлға жерленсе керек. Тораңғыл бағы ішіндегі жерлеу орындары ХІХ ғ. екінші жартысымен мерзімделуі, ал ондағы күйдірілген кірпіштер ерте кезеңдегі кесенелердің кірпіштері болуы мүмкін.


 Сурет-10. ХІХ ғ. 2 жартысы қазақ қорымындағы (кейінгі қорым) құлпытастар: 1 – № 1 құлпытас; 2 – № 2 құлпытас. Суретті дайындаған Ж.К. Сұлтанжанов


 Күйдірілген кірпіштен (20–25×20–25×6–8 см) салынған жерлеу құрылыстарының қиранды орындары (ежелгі қорым). А.И. Макшеевтің 1848, 1851 және 1853 жж. Сырдың төменгі ағысы бойына жүргізген экспедицияларының материалдары. Жоғарыдағы сілтемеде келтірілгендей сол жылдары бұл кешенде бекіністен бөлек, көптеген күйдірілген кірпіштен салынған, жартылай қираған бейіттердің орны мен қалың тораңғыл өсіп тұрғаны айтылады. Сонда бұл жерлеу құрылыстары мен арнайы егілген тораңғыл бағы Әбілқайыр ханның өлімінен кейін (1748 ж.) және А.И. Макшеевтің экспедициясы арасында (1848 ж.) пайда болған деген болжам жасауға болады. Күйдірілген кірпіштен (20–25×20–25×6–8 см) салынған жерлеу құрылыстарының қиранды орындары ішінен үш орын ерекше көзге түседі. Бұл құрылыс үлкен кесененің орнына ұқсайды. Қалған жерлеу орындары осы құрылыс жанына қойылған. Жалпы саны 50-ден асады (4-сур., 4). Саз кесектен салынған төртқұлақ жерлеу құрылыстары және қарапайым жерлеу қоршаулары мен орындар (кейінгі қорым). А.И. Макшеев экспедициясынан кейінгі (ХІХ ғ. екінші жартысы) кезеңде кешеннің оңтүстік және оңтүстік-шығыс бөлігінде қазақтардың қорымы салынғанын байқаймыз (4-сур., 5). Қорымда жерлеу құрылыстарының бірнеше түрлері бар. Олар: саз кесектен тұрғызылған, жоспары төртбұрышты (төртқұлақ) (24) және жоспары шеңберлі немесе жәй жерлеу шұңқыры түрінде сақталған (100-ден аса) жерлеу орындары. Төртқұлақты жерлеу құрылыстарына жататын бес ескерткіштің алдыңғы қасбетінде шағын үш күмбездері бар. Ал қалған төртқұлақты жерлеу құрылыстарының оңтүстік-батыс бөлігінде кіретін ауызы бар немесе жәй төртбұрышты қоршау түрінде салынған (8–10-сур.).
Қорытынды 
 Әбілқайыр ханның Сыр бойындағы ордасы және оның қайта жерленген жеріне қатысты жазба деректердің негізінде жүргізілген барлау экспедициясы нәтижелеріне сүйене отырып, бірқатар қорытындылар жасауға болады. Адам ата кешенінде аталған деректер бойынша Әбілқайыр ханның ордасы орналасқан. Дегенмен, жинақталған археологиялық материалдар қоры бұл жерде халық монғол шапқыншылығынан кейін қоныстана бастағанын көрсетеді. Кейінгі ортағасырларда Сырдың Аралға құяр маңы ерекше тарихи-саяси аймаққа айналды. XVIII–ХІХ ғғ. Ресей патшалығы тарапынан Орта Азия мен Түркістан өлкесіне жасалған әскери экспедициялары Орынбор мен Омбыдан шығып, Арал маңы Қарақұмын кесіп өтіп, Сырдың бойына жетіп тоқтаған. Бұл жолдар Сырдарияны Аманөткел және Майлыбас өткелдері арқылы кесіп өткеннен кейін Адам ата маңында қосылып, Қызылқұмға, Бұқараға бағыт алады. Сонымен қатар, солтүстік пен оңтүстікті жалғап жатқан Орынбор-Бұқара жолы тұрақты көші-қон және сауда жолы болған. Кейіннен Арал теңізіне жақын Райым көлі жағасына, биік қыраттың басына Ресей патшалығының алғашқы Райым бекінісі (1847 ж.) салынады. Сонан соң, Форт 1 (Қазалы) (1853 ж.), Форт 2 (Қармақшы) бекіністері тұрғызылады. Жалпы, зерттеу нәтижесінде Адам ата кешенін мерзімдеуге мүмкіндік беретін мәліметтер алынды. Атап айтсақ, жылтыратылған керамика хронологиялық көрсеткіш ретінде көп дерек бере алады. Бұл қалың жасыл жылтырағы бар ыдыстың кішкене сынығы (7-сур., 6) және мөлдір жылтырағы бар керамикалық тостағанның бір кішкене сынығы (7-сур., 2). Мерзімдеу материалдары ретінде мөлдір көгілдір жылтырағы бар кашин тостағанының сынығы (7-сур., 3) және қалың ашық көк жылтырағы бар силикат кірпіштің сынығы болуы мүмкін (7-сур., 1). Қою жасыл түсті жылтыратылған қыш ыдыстар Алтын Орданың бекініссіз Миздахкан қаласы аумағынан (б.д.д. IV ғ. – б.д. ХХ ғ. Миздахкан археологиялық кешенінен) табылған. Бұл кешеннің Алтын Орда кезеңінің қаласынан шыққан жасыл түспен жылтыратылған керамикалық бұйымдардың барлығы XIII–XIV ғғ. жатады. Афрасиабтан табылған ангобсыз жасыл түспен жылтыратылған заттар сынығы VII–IX ғғ. Мерзімделеді. Кейінірек, X ғ. Орталық Азияның әртүрлі ескерткіштерінен жасыл жылтырағы бар қыш ыдыстар да табылды, бірақ, оны жасау технологиясында өзгерістер болды, олар – жылтырақ ангоб негізінің үстіне жағылған. Жасыл сырлы керамика аналогтары Адам ата қонысына жақын жерде, ерте ортағасырлық Жанкент қалашығында кездеседі. Мөлдір көгілдір жылтырағы бар қыш ыдыстар шамамен Хғ. бастап кеңінен таралған. Дегенмен, көк сырлы керамикалық бұйымдардың таралу шеңбері Орталық Азиядағы түркі-моңғолдар билеген кезеңдерге келетінін айта кеткен жөн. Бұл ортағасырлық сәулет өнеріндегі кең таралған көк түстің кезеңі, ол да осы коллекциядағы силикат кірпіштің сынығы болып табылады (7-сур., 1). Сонымен қатар, сыртқы бетінде қою көк оюы бар кашин тостағанының сынық бөлігін ерекше атап өту керек. Кашин Орталық Азияда ХІІ ғ. қымбат қытай фарфорына балама ретінде пайда болды. Бұл материал, силикат негізінде, ыдыс-аяққа нәзіктік пен талғампаздық берген. XIV– XV ғғ. керамикадағы қою көк ою Сирия мен Ираннан Орталық Азияға дейін жетеді. Яғни, көгілдір-қара түсті кашиннан жасалған асханалық ыдыстың кішкене сынығы (7-сур., 3) қытай фарфорына ұқсатып, түркі элитасының ақсүйектерінің талғаныма негізделген «түрік нілін» еске түсіреді. Мұндай ыдыстардың хронологиялық шеңбері XII–XV ғғ. анықталады. Табылған күміс тиынға Мемлекеттік Эрмитаждың (Ресей Федерациясы) кіші ғылыми қызметкері А.В. Кулиштің жүргізген талдауы бойынша: «бір жағында «сикка», ал екінші бетінде «Аль Адиль», яғни, «әділ» деп жазылған. Тиын түрі жағынан моңғол тиындарына көбірек ұқсайды. Сикка жазуын ескерсек, бұл XIII–XIV ғғ. шағатай тиындарына еліктеп соғылған үлгі болуы мүмкін. Осылайша, талданған керамика, силикат және кашин өнімдері коллекциясы және күміс тиынға қарап қоныстың ерте кезеңін XIII–XV ғғ. мерзімдеуге болады. Сонымен қатар, екі жерлеу орнында құлпытастар сақталған (10-сур.). Оның бетіндегі ақпарат жазуларын Сыр бойы, Ырғыз және Арал маңы Қарақұмы аймақтарының құлпытастарын сақтау және қорғау мәселесін көтеріп жүрген Ержан Исабеков аударды. Бірінші құлпытас аудармасы: «Қожа Керейт руы Қасай тайпасы Мамбетәлі Үкей баласы офаты 73 жасында 1872 жылда» (10-сур., 1); екінші құлпытас аудармасы: «Төрт Қара руы Сейітқұл тайпасы Арыстан Айтқұл баласы офаты 75 жасында 1871 жылда» (10-сур., 2). Осы құлпытастардағы жазылған жылдар қорымды ХІХ ғ. екінші жартысымен мерзімдеуге мүмкіндік беріп отыр. Қорытындылай келе, Адам ата кешенінде Алтын Орда кезеңінде пайда болып, кейінгі ортағасырларға дейін өмір сүрген халықтың қоныстарын және бірнеше кезеңнен тұратын қорымның қалыптасқанын байқаймыз. Адам ата бекінісі мен күйдірілген кірпіштен салынған қорым жайлы деректерді нақтылау үшін археологиялық қазба жұмыстарын жүргізу қажет. Адам ата кешеніндегі жан-жақты зерттеу жұмыстары Әбілқайыр ханның ордасы мен оның немесе ұрпақтарының жерленген орны жайлы тың деректер берері анық.