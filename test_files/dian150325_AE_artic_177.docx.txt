Археолог ғалымдар
Әлкей Марғұлан бойы ортадан биіктеу, аққұба жүзді, өзіне жарасатындай сәл толықша келген, жазық маңдайлы, зиялылығы бетіне шығып тұрған кісі болатын. Қарапайымдау киінетін сияқты еді, бірақ, мен оның шікірейіп қалаша киінгенін аз көрдім де, көбіне, үнемі деген дұрыс шығар, далаша киініп жүргенін көретін едім. Бірақ, өте таза, бипаз, ұқыпты болатын еді. Қалай болса, солай, олпы-солпылық байқалмайтын. Мәселен, ұзақ жүріп кеп, маши- надан түскенде, көбіне бұлақ, жылға бойына тоқтаймыз ғой, ол кісі ең алдымен қолын, бетін шайып, үсті-басын қағып, сілкіп жататын әдеті бар болатын. Сосын барып, басқа іске кірісетін. Қара бәтеңкесі, етігі болатын, ол да қара түсті костюм-шалбарын жиі киетін. Ақшыл-сұр түстес сулық-плашы да есімде. Дөңгелек берет қалпағын тастамайтын, сол береттердің мен бірнешеуін көрдім, соған үйір болатын, шамасы, Ленинград, Мәскеу жақтан киіп келген модасы деп жүрдік. Ол кісінің құралдан өз дүрбісі, фото- аппараттардан бірнешеуі болды, бір қарасұрлау брезент сөмкесін жақсы көретін, одан басқа аспалы әскери сөмкені де ұстады. Қағаз, қарындаш қалмайды, қарындаштары үнемі ұштаулы, оған керекті кішкентай, жарты қарыс қана қолдан соққан бәкісі бар-тын. Онымен нан, ет турамайтын, «бере тұрыңыз, нан турайын» дегенге бермейтін. Осы бәкіні Қарқаралы ма, Шет пе бір жақта біреу қолдан соғып берген сияқты еді. Өйткені қадірлейтін ерекше. Көктас-Молақта осы бәкі жоғалып, жарты күн іздеп, әйтеуір тапқамыз, айналадан іздеп әбігерленіп жүрсек, машинаның астынан шыққан. Әлекең ас-тамаққа қанағат, шыдамды кісі болды. Жоқты тап дегенін, арнайы бірдемені сұрап, мынаны жемеймін, ананы ішпеуші едім дегенін көрген жоқпын. Кәдімгі ауыл тағамының бәрін ішіп-жейтін. Қымыз, айран, жалпы ақ тағамды тәуір көретін. Жиі есіме түсетін бір нәрсе, ұзақ жүріс, ауыр жолдан кейін ол кісі дереу көп тамақ жемейтін. Осыны мен басқадан көрмедім. Бірде, 70-тің орта тұсы ма екен, кешке үйге келді. Шаршаған. Таңертеңнен бері жолда екенін айтып, Қазылға тамақ істетпеді. Біз, «неге, күнұзақ жолда болсаңыз, ас ішесіз» десек, «жоқ, мен таң асамын, асты ертең жасаңдар» дейді. Сосын үш-төрт кесе қою шаймен, бауырсақпен жатты. Ащысуға үйір еместін. Онысын біз а дегенде байқап қалдық та, біз де ойластырып, ащыны араластырмауға дағдыландық. Әсіресе, далада жүргенде, шаруа барысында ащыны жолатпайтын. Оның үстіне ол кісі ащыға үйірлеу адамдардан аулақ болуға тыры- сатынын мен дереу байқадым. Ондайы бар адамдармен шамасы келсе сөйлеспей, мәселені тез қайырып, кетіп қалып отыратын. Бірақ, табиғатынан сабырлы адам, ондайда біреуді сынау, қарсы бірдеме айту деген болмайтын. Жалпы Әлекең сабырлы адам еді. Дау, ұрыс керіс, шу дегендерді көрмедік. Тек кейде бірдемеге, біреулерге ашуланып, ренжіп отыратын. Әсіресе, қираған ескерткіштерді көргенде. Тас мүсіндерді құрылысқа қолданғандарды естіп, көрсе, тарс етіп, ашуын, ызасын жасырмайтын. Бұндайда қатты сөздерге баратын, кеңселерге де кіретін бұндай мәселелермен. Ауылдарда, жалпы қай жерде болсын, беталды сөйлейтін адамдар болады. Оны жек көретін еді. Елді күлдіремін деп, бірдемені қойып қап, жан- жағына қарап, жұрт күлсе, тағы бірдемені қойып қап тұратын желауыздау, ақымақтау, ырбық жігіттерді анық жақтырмайтын. Тәртіпке үйренгендікі ғой. Тәртіп дегеннен шығады, әр нәрсенің анығын айту керек ол кісіге. «Оншақты оба», «тастың бес-алтауы тұр», «Сонаның тұсында» деп сөйлесеңіз, дайындала беріңіз. «Сонадан неше шақырым», «қай жағында»,


Сур. 1. Әлікей Марғұлан мен Әбдіманап Оразбаев. А. З. Бейсеновтың жеке архивінен алынды 


«оншақты деген не, он ба, әлде бесеу ме». Сұратып барып, мәселен, «Сонаның шығыс жағында 3 шақырым деп» анықтап берсеңіз, «осыны бастан тура неге айтпайсың сен» дейді. «Не деген, жобалап, күмілжітіп сөйлеуге үйренген адамсыңдар» дейді. Ақсақалдарды өте қатты құрметтейтін. Үлкен адамдардың сөзін бөлмей, ыждағатпен тыңдауды сол кісіден көрдік. Әбдіманап Оразбаевты да көп көріп, жақсы араластық. Қазылдың ағасы деп айттық. Үйде жиі болатын. Манап түрі аққұбадан қараторыға жақын, ұзын бойлы, арық та емес, толық та емес, орта дененің адамы еді. Шаршамайтын, өте шымыр, білектері серіппедей, керемет қарулы болатын. Сонысымен қатар, өте жайдары, мінезі үнемі бірқалыпты, адамға қарсы шықпайтын жуас, момын кісі болды. Орнықты, кең жүректі адам. Әрі үлкен, байсалды, парасатты ғалым еді. Марғұланды пір тұтатын, соның айтуымен ғана жүретін. Орталық Қазақстанның ескерткіштерін зерттеуде үлкен еңбек сіңірді. Көкшетау маңында да көп болған, ол жерде ол Кемел Ақышев екеуі қазған. Бұғылыны қазғанын естідім, өзі де айтты. Ал Шортандыбұлақ, Қарқаралыны қазғанын жақсы білемін. Барып көріп те келгемін. Шідертіге де барғам, бірақ, Манап пен Мир қазып кеткен соң. Ол екеуі Шідертіні алпысыншы жылдары қазды, мен болсам жетпісінші жылдары болдым ол маңайда. Шідертіде Болатқожаның, арғы бабамыздың, бейіті бар, бірақ ғылымға еніп, халыққа таратылмаған. Бұны дәлелдеп айтып кеткен жан болса – ол Әлкей Марғұлан. Әбдіманаптың бір қасиеті Оразбай әулетінің өткен тарихына аузы тарс жабық болды. Оның себебін еш адам білмейді. Біреу ренжітті ме? Немесе жасынан біреулер ұқтырып, шегелеп кетті ме, білмедік. Марғұланның сұрағына да жауап бермейтін. Ежелден жуастығына басып, қарсы сөз де айтпайтын, жай ғана бұрып әкететін. «Білмеймін, баламын ғой» – деп айтатын. Манап Медеудің кіші әйелінен туған, бірақ Оразбай тұқымын қырып, айналаның бәрі оларға әдейі кенеше жабылып, талқандап жатқанда ол бала дейтін мүлдем жас бала да емес. Сол кезде ол 13–15-те болуы керек. Неге білмесін, білді ол. Әдейі істейді деп ойлайтынмын. Қарқаралыны бірнеше жыл қазып, түбінде тиіп тұрған Абыралы, Шыңғысқа, ата жұртына баспады. Менен «сен Манапты жақсы білдің ғой, ол не айтты саған туыстары жайлы» деп сұрайтындар болды кейін. Мен «түк айтқан жоқ» деймін, ешкім сенбейді. Себебі, қазір елдің бәрін өздеріндей сөзшең болған деп ойлайды. Манап Әнел Жарқызын жақсы көретін, керемет, тік тұрып силайтын еді. Хабарласып жүрді. Соғысқа қатысқан, орден-медалі баршылық. Соғыста түскен бір фотосуретін Әнел енемізге соғыстан кейін ғылымға кіре бастаған тұсында берген екен, біздің үйде бар, соны археологтардың қайта-қайта тапсыруымен осы кітапқа енгіздім. Басқа да Оразбай әулетінің біраз адамының фотосын кіргіздіртті археологтар, Сама- шев бар, басқасы бар. Манаптың өмірбаяндық суреттері есебінде, онсыз болмайды деп. «Санияз Манаптың ағасы, алашорда болған, қызыл өкіметке қарсы, атып тастаған», – деп айттық. Фотосын енгіздік. Ақлия оның бәйбішесі, оның да біздің үйдегі фотосын бергіздіртті. Манап Ленинградтан бітірген, тарих-археологияның оқуын. Сол кездерде спортпен шұғылданған-ау, суда жақсы жүзитін, спорттан волейбол, баскетболға тым маман еді. Өзі соғыста офицер болған, әскери дайындықпен де әбден шыңдалған адам ғой. Манап тау- тасқа шығуды да басқалардан көрі ұнатыңқырайтын. Есімде, күннің ыстығында беталды тауға шығып жоғалып кетіп, кешке келіп отыратын. Риза болып, «ана тұстан бәленше жер көрінеді екен, мынаның басына шықсаң анау көрінеді екен» – дейді. Экспедицияға қатысуға қалададан келген Спортшылығына, мінезіне қызығады. Кейінірек Алматыда үйінде талай болдық, орыс жеңгеміз болды. Сабақ берді, тарих, археологиядан. Баладан бір ұл. Оның атын Әлкей деп қойған. Бұл Марғұланның құрметіне қойылған ат. Әлкей Әбдіманапұлы Оразбаев қазір Алматыда, медицина, оптика маманы, ірі ғалым. Жайдары, әкеге тартқан, аз сөзділеу. Қаланікі болған соң, тұйықтау боп көрінеді және орысша сөйлейді, жақсы жігіт. Осыдан бірер жыл бұрын Қазыл екеуміз барып, үйінде болып келдік. Қонақжай, келіншегі де сондай ашық бала. Мир Қадырбаевты да дәл жаңағы екеуіндей болмаса да, бірсыпыра біліп, көріп жүрдім. Оның атын аудандық па, бір газеттен оқығаным бар, бірде Мір деп жазыпты. Дұрыс емес. Мир деген ат Мейір дегеннен алынған, Мір емес. Мир мығым денелі, ұзын бойлы, кең иықты, қара мұрт, сақал орыс келіншектер мен қыздар, әйтеуір, өзіне үйір болатын.


Сур. 2. Мир Қадырбаев. 1954 ж. В. М. Қадырбаевтың жеке архивінен алынды


қойған жігіт еді. Көзілдірік киді. «Ей, менің руым Ақбура» дейтін орысшалап. Кейінірек анықтап білдім, Ақбура деген Теміртау, Ақмола жақтағы Алтай-Қареке елінен екен. Орыс тілді жігіт еді. Үнемі сол Ресейден оқыған, университет, аспирант оқу, бәрін. Ақтоғайда ертеректе болыпты, бірақ кейіннен ол Ағадырды өте көп зерттеді. Ақмұстафа, Ортау, Қызылтау төңірегін. Мен оған Шет ауданы жерінде, Ақсу-Аюлының жанынан ертіп барып, бір үлкен қорым көрсеткенмін. Жетпісінші жылдары. Соны көп қазды. Андронов тайпалары тұрған жер екен, өте үлкен ескі орын есебінде. Кітабында бар. Мир Шідертіде көп жыл Манаппен жұмыс жасаған. Манап бастығы, Мир – көмекшісі. Ол жақта олар сақ, қыпшақ заманынан небір ғажап дүниелерді зерттеп, ашып, жаңалық енгізген. Мир – аса көңілді, ақжарқын, ширақ, сергек болатын. Мир тамаша музыкант болды. Баян, гармонды келістіріп тартатын. Мен дәл ондай гармоншыны сирек көрдім. Орысша небір музыканы келістіретін. Полонез дейсіз бе, частушка дейсіз бе, түгел келтіретін. Экспедициясында да үнемі гармон ұстайтын. Кешкі астан соң гармонь міндетті түрде тартылатын. Келіншектер топтанып жүретін Мирдің жанында қазбада. Қалалық әйелдер жалаңаштанып күнге қызыдырынуды ұнатады, ондайда ретсіз маңына бара бермейсің. Көргенсіздік болады. Бірдеме сұрап, ыңғай беріп, сөйлесіп жатса жөні басқа. Мир отыз-қырық студент әкеп, Атасу өзенінде доп ойнататын. Мен ол жерде, Мир барда, екі-үш рет болдым. Кейінгісін айтпағанда. Мир, менің пайымдауымша, мықты ғалым еді. Қыш ыдысты, бір барғанымда, әлдекімдерге түсіндіріп отырды. Ұққанымыз, қыш жасау оңай дүние болмаған. Ол үлкен тәжірибені, дайындықты керек қылған. Әуелі біреулері балшық қазып әкеп, дайындап, әлденелер қосып, тұздап, қоспа жасаған. Одан соң, түрлі порыммен ыдыстың өзін жасаған – үлкенді-кішілі қылып, тегістеп. Оны тағы бір шебер оюлап, бедерлеп тұрған. Одан соң тағы біреулер алдын-ала дайындап отырған отына күйдірген. Оны біреулер әкеп тазалап, қырған. Сосын барып, әбден кепкен соң, тұрғындарға таратқан. Керегіне қарай. Осындай әңгіменің арасында жүрдім-ақ, бірақ, кезінде ештеңе жазып отырмағандықтан, көп нәрсе жай сөз боп қалды. Бір айта кететін жайт, Шет ауданында Нұраталды ауылында Тельман есімді кісі тұрды. Осы Тельман Әлағаң, Манап, Мир үшеуін де


Сур. 3. Кемал Ақышев. Ә. К. Ақышевтың жеке архивінен алынды
жақсы білген кісі. Мен өз басым Тельманмен көп бірге жүріп, көп сөйлескенім жоқ, бірақ археологтардың айтуымен жақсы білемін. Оның үстінде, бір рет Әлағаңмен еріп жүріп үйіне қонғаным бар. Ақтоғайдағы біздің үй сияқты, археологтар осы Тельманның үй іші, жанұясымен жақсы араласқан. «Тельман үйінде шығар», «мынаны Тельманнан білейік», «ертең барған бетте Тельманға жолығу керек» деген сияқты сөздер жиі естілетін еді. Ескерткіштердің біразын осы Тельман да көрсеткен сияқты археологтарға. Ақынжанов Сержанмен екі-үш рет әр жерде тілдестім. Ол Ақмұстафада Мирден кейін зерттеулер жасады. Мир жүрек талмасынан Алматыда аяқ астынан қайтыс болды. Сержан мұртты, жіңішке бакенбард сақалы бар, мығым денелі жігіт болды. Ойланып, баптап сөйлейтін. 1989 жылы Алматыға барғанда Кемел Ақышевпен кеңінен сөйлесудің сәті түсті. Ертеден естіп, жақсы біліп жүретінмін, бірақ жеке сөйлескенім жоқ еді. Ақышев те аса ірі қазақ ғалымы, археолог, ғылым докторы, профессор. Ол кісі 1950 жылдардың басында Орталық Қазақстанда жиі болып, көп зерттеулер жүргізген адам. Әлағаңмен бірге Беғазыны, 37 батыр обасын, Бұғылыны осы ғалым зерттеген. Мен Әлағаңмен танысқан кезде Кемекең Көкшетау жағында жүрген болса керек. Содан соң, Жетісуға, Оңтүстік Қазақстан өлкелеріне экспедициялар ұйымдастырады. Кемекең – атағы дүние жүзіне танымал әйгілі «Алтын адамды» тауып, зерттеген ғалым. Ақышевтың осы тапқан ескерткіші ел-елді аралап, көне Қазақстан өнерін айдай әлемге паш еткен. Отырар қаласын ашқан осы Кемекең, тағы көптеген белгісіз жатқан мұраларды тауып, олар- ды зерттеп, халық игілігіне жаратқан. Кемел Ақышев – ұзын бойлы, арықша келген, аққұба жүзді адам екен. Көзілдірік киген. Мінезі бір сөзділеу, тәртіпке берік, бос сөзге жоқ, қатаң адам сияқты болып көрінді. Басшылық қызметте көп болған соң болар. Бірақ, мені аса жылы, жақсы шыраймен қарсы алды. Бір сағатқа жуық кабинетінде отырып, әңгімелестік. Шай қойғызды. Институттың ұзақ жыл директоры болған. Соғыста болып, жарақат алған. Ол кісі маған атақты біртуар ғалымымыз Қаныш Сәтбаев туралы кеңінен айтты. Менен сөз арасында Беғазыны, 37 батыр қорымын сұрады. «Ұлытау жерін білесіз бе?» – деді. Мен «ептеп білемін, көргемін, барғанмын» деймін баяғы. Орталық Қазақстанның көп жерін тамаша білетіні аңғарылып отырды. Қоштасарда Сергей деген шоферін алдыртып, маған «баратын жеріңіз қай жерде, мына кісі апарып салады» деп айтты. УАЗ машинасын мінеді екен. Сергей мені Горький көшесіндегі «ЦУМ» орталық дүкеніне әкеп салып, қош айтысты. Жаны жайсаң, ер мінезді, қазақтың көне тарихы мен өнері, мәдениеті деп атқа мінген, бүкіл өмірін, болмысын ғылым арнаған азматтар менің есімде осылай қалды. Олармен азын-аулақ бірге жүрген жылдар менің өмірімнің аса бір мәнді, қызықты, аса бір жарқын тұстары.