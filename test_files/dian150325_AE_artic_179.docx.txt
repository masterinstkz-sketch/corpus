Г. И. Пацевичтің Шу-Талас өңірлеріндегі зерттеулері
Шу-Талас өңірінің ескерткіштерін сипаттау жұмыстары ХІХ ғ. ортасында, ал тұрақты зерттеу жұмыстары ХХ ғ. 30-шы ж. ортасында басталғандығы белгілі. Өңірлердегі ескерткіштерді зерттеуде 1938 жылы құрылған Жамбыл археологиялық пункті (ЖАП) айтарлықтай рөл атқарды. Бұл мекеменің құрылуы Г. И. Пацевичтің қызметімен тікелей байланысты. Героним Иосифович Пацевич 1893 ж. Белоруссияның Витебск облысы Шатрово ауылында дүниеге келген. 1910 ж. Мәскеу археологиялық институтына түсіп, 1914 ж. ғалым- археолог мамандығын алып шығады. 1919–1924 ж. Қызыл Армия қатарында борышын өтеп, 1924– 1933 ж. инженер болып қызмет етеді. 1934–1938 ж. Қазақстан Орталық музейінің ғалым хатшысы бола жүріп, А. Н. Бернштам басқарған Жетісу археологиялық экспедициясының жұмыстарына белсене қатысады. 1936 ж. КСРО ҒА Қазақ филиалы Талас, Шу, Аса өңірлері ауданындағы ескерткіштерге жоспарлы түрде зерттеу жүргізуге кірісіп, бірқатар археологиялық экспедициялар ұйымдастырады. Соңынан 1938 ж. 11 қаңтарда Қазақ КСР Халық Комиссарлар Кеңесінің №34 қаулысына сай ҚазКСР ХКК жанындағы Қорық және көне ескерткіштерді сақтау Республикалық Басқармасында осы жылдың мамыр айында Жамбыл (қазіргі Тараз) қаласында Жамбыл археологиялық пункті ұйымдастырылып, төмендегідей негізгі міндеттер белгіленеді:
1. ҚазКСР Оңтүстік Қазақстан мен Қызылорда, сосын Жамбыл облыстарындағы айтарлықтай маңызды археологиялық ескерткіштерді, аймақтағы көне ескерткіштерді есепке алу, сақтау және зерттеу, соның ішінде Жамбыл қаласының орталығындағы базар ор нында орналасқан ежелгі Тараз қаласы аумағын сақтау және зерттеу.
2. Үкімет қаулысын мекемелер мен жеке тұлғалардың орындауын қадағалау, сонымен қатар көрсетілген облыстар аумағындағы археологиялық және архитектуралық ескерткіштерді есепке алу, сақтау, зерттеу және реставрациялау мәселелері бойынша Көне ескерткіштерді сақтау және қорық Басқармасы бұйрығы мен өкімін бақылау.
3. Археологиялық экспедицияларға және жеке ғылыми жұмысшыларға жұмысы, археологиялық пунктіне әкелінген барлық материалдар, материалдық мәдениет заттары үшін өкімде көрсетілген жолмен көмек көрсету.
Құрылған Жамбыл археологиялық пунктінің жетекшісі болып Г. И. Пацевич тағайындалады. 1938 ж. Археологиялық пункттің штаты бір ғылыми қызметкер мен қазба аймағын қорғау бойынша қарауылдан тұрады. Сондықтан мұндағы барлық жұмыстарды тікелей Г. И. Пацевич жүргізген. Г. И. Пацевич  басқарған  экспедиция революцияға дейінгі археологтар мен өлкетанушылардың жүйесіз жұмыстарынан өз әдістері бойынша ерекшеленеді. Г. И. Пацевич ежелгі Қазақстанның ірі отырықшы-егіншілік аудандарының – Шу мен Талас өңірлерінің, Отырар оазисінің тарихи даму ерекшеліктеріне және олардың Орта Азия өлкелерімен тарихи, әлеуметтік, саяси, мәдени өзара қарым- қатынастарына алғашқылардың бірі болып көңіл аударды. Пункттің құрылған кезі КСРО ҒА Материалдық мәдениет тарихы институты мен ҒА Қазақ филиалы ұйымдастырған археологиялық экспедицияның  ежелгі  Тараз  қаласына қазба жұмыстарын жүргізуімен тура келді. А. Н. Бернштам басқарған бұл экспедицияның негізгі міндеті ежелгі Тараз қаласының аумағын белгілеу және осы аудандағы көшпелі және отырықшы мәдениеттің ескерткіштерін анықтау болатын. Ежелгі Тараз қаласының нақты орны туралы алғашқы пікірлерді В. В. Бартольд айтқан болатын. Осы мәселеге байланысты ЖАП құрамына енген экспедиция Тараз қаласына бес қазба жұмыстарын жүргізіп, стратиграфиялық қазбадан бес мәдени қабатты анықтап, су құбырын, қала қақпасын, ХІ– ХІІ ғғ. жататын монша-хамам және т. б. ашады. Жүргізілген жұмыстардың нәтижелерінде


Сурет-1


ежелгі Тараз қаласы орталықтағы базар астында екендігі толығымен анықталды. Жұмыстың соңында Археологиялық пункт осы экспедиция құрамында Талас өңірінің батыс бөлігінде, Аса өзені бассейнінен Билікөлге дейінгі аймаққа археологиялық барлау жұмыстарын жүргізуге қатысып, Берікқара қорымынан 30 аса обаны ашады. 1938–1939 ж. Қаратаудың солтүстік беткейінде орналасқан осы Берікқара ауданынан ашылған обалар б. д. д. ІІІ–І ғғ. – б. д. І–ІІ ғғ. жатқызылды. 1939 ж. Археологиялық пункт жеке өзі екі экспедиция жүргізеді. Біріншісі – Жуалы өңіріндегі ізденістер. Екінші – экспедиция Жамбыл қаласынан 3 км шығыстағы Тектұрмас тауындағы ежелгі зороастр ғұрпындағы бейіттерге қазба жүргізеді. Экспедиция 8 қазба салып, нәтижесінде көпшілігі «зороастризмдік» типте адам қаңқаларын арнайы ыдыстарға жерлеген орындарды және «наус» түріндегі жерлеу орындарын ашады. 1940 ж. Археологиялық пунк төмендегідей жұмыстарды атқарды:
1. Ежелгі Тараз аумағындағы «қолөнершілер кварталы» деп аталатын жерге қазба жүргізіп, үшінші, яғни Қарахан уақытының қабатынан (ХІ–ХІІ ғғ.) қыш күйдіретін пешті ашады. Пешті сфероконус күйдіруге арналған пеш деп қорытындылайды. Сонымен қатар, ЖАП 1938 ж. ашылған ежелгі моншаның сақталуын қамтамасыз ету үшін құрылысты қайта топырақпен көмеді.
2. Экспедиция Тараздан 40 км шығыста орналасқан, ірі тас блоктардан салынған құрылысы бітпеген, ежелгі керуен жолының бойындағы Ақыртасты зерттейді.
3. 1936–1939 ж. Тараз қаласының жоғарғы жағына, Талас өзенінің сол жақ жағалауындағы аумаққа археологиялық барлау жүргізіп, Төменгі Барысхан, Атлах және басқа да бірқатар қалалардың орнын баламалады.
4. В. В. Бартольд пен В. А. Каллаурдың жазбалары бойынша Тараздан Испиджабқа дейінгі ежелгі керуен жолы бойындағы материалдық мәдениет ескерткіштеріне зерттеу жүргізеді.
1941 ж. Археологиялық пункт төмендегідей жұмыстарды белгілейді:
1. Тараз қаласы мен оның төңірегіне археологиялық зерттеулер жүргізу, ең бастысы Тараз қаласын арабтардың жаулап алу кезіндегі бұрынғы христиан-несториандық храмды алқалы мұсылмандық мешітке айналдырған құрылыстың қалдықтарына барлау жасау.
2. Шу–Сарысуаудандарындағы материалдық мәдениет ескерткіштеріне, қарахандық кезеңдегі кесенелердің қалдықтарына археологиялық барлау жүгізу.
3. Шымкент–Сырдария аудандарындағы материалдық мәдениет ескерткіштеріне археологиялық барлау жүргізу.
Осы жылы Ұлы Отан соғысының басталуына байланысты жоғарыда аталған жұмыстар және ҚазКСР аумағындағы Үлкен Шу каналы өтетін жерлердегіжұмыстартоқтатылып,тек Шуөзенінің төменгі ағысындағы материалдық мәдениет ескерткіштеріне зерттеулер жүргізіледі. Жазба деректерде 893 жылы Исмаил Таласқа жорық жасап, қаладағы бас шіркеуді мешітке айналдырғаны туралы мәліметтер бар. Г. И. Пацевичтің осы деректерге сүйеніп, Тараз қаласы аумағынан храмнан мешітке айналдырылған ғимарат орнын іздеуді ЖАП-тың 1941 жылғы жұмыс жоспарына енгізгендігі анық. Бірақ жоспарланған жұмыс соғыстың басталуына байланысты жүргізілмеді. Дегенмен, мешітке айналдырылған храмның ғимарат орны 2005–2006 ж. анықталды. 1941 ж. ЖАП экспедициясы тек Шу өңіріне ғана барлау-зерттеу жұмыстарын жүргізеді. Экспедиция Жамбыл-Мерке арасындағы жерлерге зерттеулер жүргізбеді, себебі 1936 жылы КСРО ҒА Қазақ филиалы осы аудандарға айтарлықтай зерттеулер жүргізген болатын. Сондықтан, Шу өңіріндегі бірқатар нысандарды зерттейді. 1941 ж. көктемде Талас су қоймасы құрылысы жұмыстарына байланысты Тектұрмас тауы ауданына ЖАП-тың экспедициясы зерттеу жұмыстарын жүргізіп, нәтижесінде ер, әйел және балалардың жерлеу орындарынан тұратын 43 моланы ашады. Жерлеу шұңқырларынан ешқандай жерлеу заттары шықпағандықтан, басы батысқа, ал аяғы шығысқа қаратылып жерленген мәйіттің қаңқаларына қарап, Г. И. Пацевич бұл молалар христиан-несториандықтарға жатады деп болжам жасайды. 1941 ж. басын- да Шолақтау ауылынан (қазіргі Қаратау қаласы) жаңа фосфор кенінің ашылуына байланысты Археологиялық пункт темір жол тармағы өтетін жерлердегі археологиялық ескерткіштерді есепке алу мақсатында экспедиция ұйымдастырады. Бұл аймаққа 1938–1939 ж. А. Н. Бернштамның жетекшілігіндегі экспедиция Қаратаудың солтүстік баурайына, яғни Берікқара обалар қорымы мен Тамды өзені алқабына айтарлықтай зерттеулер жүргізген болатын. Жаңа зерттеулер 1941 жылы қазан айында 20 күнге созылған зерттеулер жүргізді. Ұлы Отан соғысының басталуына орай Археологиялық пункт археологиялық зерттеулер мен қазба жұмыстарын тоқтатып, негізінен экспедицияның алдыңғы жылдарда тапқан материалдарын өңдеумен, сонымен қатар, пункт Жамбыл, Оңтүстік Қазақстан және Қызылорда облыстары аумағындағы архитектуралық және археологиялық ескерткіштерді есепке алу және қорғаумен айналысады. 
1941–1942 ж. Археологиялық пункт Түркістан қаласында орналасқан Қожа Ахмед Ясауи кесенесінде жүргізіліп жатқан реставрациялық жұмыстарға бақылау қызметін атқарады. 1942ж.пунктұйымдастырғанАрхеологиялық музей 1940 ж. жаңа мәртебеге ие болған Жамбыл облыстық өлкетану музейіне беріледі. 1942 ж. Археологиялық пункт КСРО Архитектура академиясының ортаазиялық архитектура және құрылыс мәселесі бойынша V-ші сессиясына қатысады. 1943 ж. Археологиялық пункттің өтініші бойынша Головачевка (қазіргі Айша-бибі) ауылындағы Айша-бибі мен Бабажы қатын (Х–ХІІ ғғ.) кесенелерінің өлшемін алу үшін КСРО Архитектура академиясының қызметкерлері жұмыс жасайды. 1945 жылы маусым айында Қазақ КСР Ғылым Академиясы Тарих, археология және этнография институтының қарауына беріледі. 1945 жылы Археологиялық пункт Қазақ КСР-і Министрлер Кеңесі жанындағы архитектура ісі жөніндегі Республикалық Басқарманың Қазақстанның оңтүстік облыстарындағы ежелгі архитектуралық ескерткіштерді зерттеу бойынша экспедициясына қатысты. Экспедиция бұрын ешқандай әдебиеттерге тіркелмеген архитектуралық құрылыстардың өлшемін, сызбасын және фотосуретін алады. Сонымен бірге, Қызылорда бөгеті құрылысы салыну барысында Сырдария өзенінің суы басып қалатын жерлерді зерттеді. Г. И. Пацевич 1946 ж. Орталық Қазақстан археологиялық экспедициясы (ОҚАЭ) құрамында Орталық Қазақстан және Жамбыл облысының солтүстік аудандарында жұмыс істеді. Г. И. Пацевичтің ОҚАЭ зертеулеріне қатысуы мұнымен шектелмейді. Ғалым бұдан соң да осы экспедициямен, оның жетекшісі Ә. Марғұланмен тікелей байланысын үзбеген. Нақты айтсақ, ол 1949, 1952–1953 жылдары да Орталық Қазақстан археологиялық экспедициясына қатысып, әр түрлі дәуірлерге жататын ескерткіштерге зерттеулер жүргізуге, керуен жолдарының бағытын анықтауға ат салысқандығын көруге болады. 1945 ж. Жамбыл Археологиялық пункті ҚазКСР ҒА Тарих, археология және этнография институтының қарамағына өтуіне байланысты Г. И. Пацевич аталған институтта қызмет етеді. 1947–1951 ж. Г. И. Пацевич ҚазКСР ҒА Тарих, археология және этнография институты ұйымдастырған, А. Н. Бернштам жетекшілік еткен Оңтүстік Қазақстан археологиялық экспедициясына қатысып, оңтүстік өңірлерге зерттеулер жүргізеді. Экспедицияның бір отряды 1947 ж. Шолақтау ауылының батысындағы, Тамды өзенінің жағасындағы б. д. д. ІІІ–І ғғ. жататын обаларға қазба жүргізумен қатар, ортағасырлық Тамды қаласының цитаделіне шурф салады. Г. И. Пацевич табылған керамикалар негізінен моңғол және саманилік типтегі, ал үстінен жиналған материалдардың ішінде біршама ерте кездегі үлгілер де бар деп жазса, А. Н. Бернштам жиналған қыш ыдыстарды VІ–ХІІ ғғ. жатқызады. 1950 ж. Ә. Марғұлан ұйымдастырған Батыс Қазақстан Археологиялық экспедициясына қатысып, Сарайшық қаласына қазба жұмыстарын жүргізеді. Нәтижесінде өзеннің оң жағасындағы қала орнының батыс шетінен керамика күйдіретін үлкен пешті ашады . 1953 ж. Г. И. Пацевич ОҚАЭ құрамында Бабата қаласының цитаделіне жүргізілген № 1 қазбаға басшылық жасап, оңтүстік-батыс қорғаныс мұнарасының сақталған қалдықтары мен шахристанға жалғасқан жалды анықтайды. Қазақстанның оңтүстік аймақтарына жүргізілген археологиялық экспедициялардың бірнеше жылдық жұмыстарының нәтижесінде жиналған бай материалдардың негізінде ғалым 1954 ж. Мәскеу қаласында «VІІ–ХV ғғ. Қазақстанның оңтүстігіндегі қалалар мен қоныстардың тарихи топографиясы» атты кандидаттық диссертациясын жемісті қорғайды. 1955 ж. құрметті демалысына шыққанымен, 1956 жылы тың игерілетін Қостанай облысы аумағына, 1959 ж. Шардара су қоймасы салынатын жерге жүргізілген археологиялық экспедицияларға қатысады. 1970 жылы 4 қазанда білікті ғалым- археолог дүниеден өтті. Жалпы ЖАП экспедициясының атқарған жұмыстары өте ауқымды. ЖАП-тың жетекшісі болған Г. И. Пацевич ел тарихы мен мәдениеті үшін аянбай қызмет еткен. Ол жазба деректерді жетік меңгеріп, сол бойынша қыруар еңбектер атқарған. Көне керуен жолдарының бағытын анықтауда деректерді және сол туралы жазылған еңбектерді негізге ала отырып, өзінің экспедициялық жұмыстарының маршрутын анықтаған. Жүргізілген барлау жұмыстарында әр түрлі дәуірлерге жататын барлық ескерткіштердің түрлерін қағазға хаттап, картасы мен фотосуретін түсіріп отыру дәл бүгінгі күннің талабына сай келеді. Қиын-қыстау жылдардың өзінде осындай жұмыстардың барлығын санаулы қызметкерлермен, онда да арбамен жүріп атқарып, Қазақстан археологиясына өшпес мұра қалдырды. Оның экспедициясының барысында тарихи-мәдени құндылығы жоғары қомақты археологиялық материалдар жиналды. Г. И. Пацевичтің өз қолымен жазылған есептері мен күнделіктері бойынша керуен жолдарының маршрутын анықтауға, апатты жағдайдағы ескерткіштерді уақыт оздырмай дер кезінде қазба жүргізуге, ескерткіштердің тізімін, оның сипаттамасын, жоспарын, фотосуретін алып, картаға түсіруге бар күшін жұмсағандығын көруге болады. Г. И. Пацевичті Қазақстанның оңтүстігі мен оңтүстік-шығысындағы ежелгі және ортағасырлардағы ескерткіштерді зерттеу мәселесін жолға қойған алғашқы ғалым- археологтардың бірі деп айтсақ қателеспейміз.