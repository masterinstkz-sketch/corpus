Менің ұстаздарым
1971 жыл. Қазақ мемлекеттік С. М. Киров атындағы университеті, тарих факультетінің үшінші курс студентіміз. Жаңа оқу жылында факультет деканы А. Чупеков биылдан бастап, археология және этнография мамандығы бойынша жаңа кафедра ашылды, кім осы мамандыққа барғысы келеді, жазылыңдар, ал мына кісі сол кафедраның меңгерушісі деп, орта бойлы, мұрты бар аққұбаша келген егделеу адамды таныстырды. Бұл атақты ғалым, белгілі археолог Ә. М. Оразбаев болатын. Әбдіманап Медеуұлы Қазақстанның археологиялық ескерткіштері, оларды зерттейтін ғалымдар туралы көптеген мағлұматтар беріп осы ғылыммен кімдер айналысқысы келетіндігін және ер балалардың керек екендігін айтқаннан кейін қазақ бөлімінен алты адам жазылдық. Соның бірі мен болатынмын. Жоғарғы курстар- да әрбір таңдаған мамандықтан арнаулы кур- стар оқылады және оған сол саланы зерттеп жүрген үлкен ғалымдар шақырылады. Міне, алғашқы шақырылып лекция оқыған ғалымдар қатарында академик Ә. Х. Марғұлан, Қазақ ССР Ғылым Академиясының археология бөлімінің басшысы, онда К. А. Ақышев, сол бөлімнің аға қызметкерлері М. Қ. Қадырбаев, Х. А. Алпысбаев, К. М. Байпақов, С. М. Ақынжановтар болған еді. Ә. Х. Марғұлан Орталық Қазақстанның археологиялық ескерткіштері жайлы қоңыр дау- ысымен бастаған лекциясын тынбастан бірнеше сағатоқитын. Ол әсіресе Ұлытау–Жезқазған өңірін зерттеу жылдарын, Жезқазған қаласының астында қалған қола дәуірінен ортағасырларға дейін көне металургтерге қоныс болған Милықұдық туралы айтқанда, жұмыс барысын Қ. И. Сәтбаев үнемі келіп қадағалап отырды, егер комбинат салынбағанда, бұл Атасу қонысы сияқты ұзақ қазатын ескерткіш еді деп отыратын. Ә. Х. Марғұланмен жақын таныстығым 1975 жылы басталды. Осы жылы мен Қазақ ССР Ғылым Академиясының тарих, археология және этнография институтының археология бөліміне аспирантураға түстім. Ғылыми жетекшілікке институт басшылары Ә. Х. Марғұланды бекітті. Сонымен, атақты археологияның атасы Марғұланның аспиранты болып, оның басшылығымен кандидаттық диссертация дай- ындадым. 1975 жылдың маусым айында ҚарМУ-дің тарих факультетінің студенттері археологиялық практиканы Солтүстік Қазақстан облысы Сергеев ауданындағы Алыпқаш деген жердегі қола дәуірінің қоныстары мен зираттарын зерттеуден бастады. Студенттердің орыс тобының жетекшісі Г. Б. Зданович еді, ал мен қазақ тобында болдым. Маусым айының орта шенінде экспедицияға университет ректоры академик Е. А. Бөкетов келді. Ол қазған жерлерімізді, табылған заттарымызды көре жүріп, «бұл менің туып-өскен жерім, мына төбенің етегінде менің әкем мен шешем жатыр, осы жерге жылына бір рет келіп түнеп кетемін, бүгін сіздердің лагерлеріңде бо- ламын» деп, студенттермен тамақты бірге ішіп, лагерге қонып шықты. Ертеңгісін жүрерінің алдында мені шақырып алып, биыл аспирантураға барасың, ғылыми жетекшің менің досым ака- демик Ә. Х. Марғұлан болады дегені бар. Шындығында сол жылы аспирантураға бір орын бөлініп мені жіберді, кетерімде ректор «мына конвертті Ә. Х. Марғұланға бересің» - деп қолыма үлкен конверт-хат берді. Алматыға келген соң Ә. Х. Марғұланның тұратын үйін тауып алып хатты қолына бердім, ол кісі ашып оқып шықты да «әй, шырақ, академик Е. А. Бөкетов хатында осы балаға ғылыми жетекші бол депті ғой» деп маған таңдана қарады. Аспирантураға түскен соң Ә. Марғұлан К. Ақышевпен ақылдаса отырып, «шырақ, сен Орталық Қазақстанның ежелгі металургиясының даму мәселесін алсаң қайтеді, кезінде Кемал Ақышев ағаң алмақшы болғанда заман өзгеріп, басқа тақырыппен айналысуына тура келді» - деп әкелік ақылын айтты. 1976 жылдан бастап мен Орталық Қазақстан археологиялық экспедициясының  құрамында ежелгі металургиямен айналыстым. Экспедиция құрамында М. Қ. Қадырбаев, Ж. Қ. Құрманқұлов болды. ҚарМУ-дің тарих         факультеті маған аспирант болсам да көмек ретінде жылына 25 студент-практикант        беріп отырды.         Сонымен Ә. Х. Марғұланның басшылығымен қола дәуірінің металургтер қонысы Атасуды ұзақ уақыт қаздық. Ә. Х. Марғұлан металургия тақырыбы жөнінде терең білетін ғалым еді, Қазан төңкерісіне дейінгі әдебиеттердің, кеңес өкіметі дәуірінде шыққан еңбектердің тізімін маған беріп, «бірінші жылы осылармен жете таныс, нағыз диссертациялық кезең екінші жылдан басталады» - дейтін. Орталық Қазақстандағы түсті метал шығатын жерлердің аттарын, орналасқан жерлерін жатқа білетін, «біз Қаныш Сатпаев екеуіміз бұл жерлерді атпен жүріп аралағанбыз» деп отыратын. 1978 жылы диссертацияны аяқтауға жақындағанда, Ә. Х. Марғұланды Академия Новосибирск қаласына ғылыми іссапарға жіберді. Сол кездегі тарих, археология және этнография институтының директоры академик А. Н. Нүсіпбеков мені шақырып алып, «Сағындық, сен Ә. Х. Марғұланды Новосибирге алып барып қайтасың, жол қаражаты Ғылым Академиясынан» – деп мені бірге жіберді. Ә. Х. Марғұлан Новосибирск қаласындағы академик А. П. Окладников басқаратын СССР Ғылым Академиясының филиалында қорғалатын хакасиялық ғалым Я. И. Сунчугашевтің докторлық диссертациясына бірінші оппонент екен. Осы сапарда Ә. Марғұлан бүкіл Сібір ғылымдарының ортасында түрік халқының тарихы, оның ішінде археологиялық ескерткіштері туралы терең білетін ғалым екендігін көрсетті. Қайтар кезімізде академик А. П. Окладниковқа «мынау менің аспирантым, кейін сіздерге келіп қорғайды» - деп мені тапсырып кетті. Ә. Х. Марғұлан Орталық Қазақстанның археологиясын өте терең білетін, энциклопедист ғалым болатын. Ол «Орталық Қазақстанның ежелгі мәдениеті», «Орталық Қазақстандағы Беғазы-Дәндібай мәдениеті» т. б. еңбектерімен болашақ маман археологтарға сара жол салып кеткен адам. Ә. Х. Марғұлан жасының келгендігі себепті экспедицияға шыға алмауына байланысты Орталық Қазақстан археологиялық экспедициясын 1970-жж. ортасынан бастап М. Қ. Қадырбаев басқарды. М. Қ. Қадырбаев ЛГУ-ді бітірген, Ленинградта кандидаттық диссертациясын қорғаған өте білгір, қаламы жүйрік ғалым бо- латын. Ә. Х. Марғұланның қасында Орталық Қазақстан археологиялық экспедициясының құрамында жүріп, ол Орталық Қазақстанның ежелгі темір дәуірінің ескерткіштерінің даму тарихымен айналысып, ғылымға Тасмола мәдениеті деген тың кезеңді енгізді. 1976 жылдан бастап сол кісінің қарамағында бірге жұмыс істеп, жақын інісіндей, шәкірті болып кеттім. Қарағанды облысының сол кездегі Ағадыр ауданындағы металургтер қонысы Атасуды ұзақ уақыт нағыз ғалым ағамызбен бірге қазғанымды мақтан тұтамын. Екеуіміз ежелгі кен орындарын іздеп бірнеше рет барлауға бірге шықтық, алғашқы тапқан мыс кенін қазған ежелгі кен орындары Сарыбұлақ, Оғызтау бола- тын, кейіннен Шет ауданының жеріндегі Босаға, Бұқаржырау ауданындағы Алтынтөбе, Қарқаралы жеріндегі Кеңсай, Кентөбе кен орындарын бірге зерттедік. Барлау сапарының бірінде Нүркен ауылының маңындағы неолит, қола дәуірі петроглифі Кестелітас ескерткішін, Шет ауданындағы палеолит дәуірінің үңгіріндегі бояумен салынған мамонттардың суреттейтін қағазға түсіргенім есімде, кейіннен осы палеолит дәуірінің үңгірін геологтар қопарғыш дәрімен аттырып жіберіпті, орнында үлкен шұңқыр ғана жатыр. Өкінішке орай, бұл палеолит дәуірінен қызыл охрамен төбеге салынған Қазақстандағы жалғыз-ақ сурет ескерткіш болатын. М. Қ. Қадырбаевтың жанұясы өте қарапайым кең, қонақжай жандар болатын, әйелі Люция Андреевна Мир Қасымовичты жазғы экспедицияға шығарда балаша өбектеп, барлық керек-жарақтарын түгелдей салып, бір қимастықпен шығарып салып отыратын. Баласы Владимир суретші, талантты жігіт, мамандығы физик болса да, әкесімен бірге экспедицияға шығып, табиғаттың суретін салатын. Мир Қасымович ағамыз біздің жанұяның үлкен досы, қамқоршысы болатын, әрбір экспедиция соңында Қарағандыға келіп факультетке, деканымыз Қали Жуасовичке сәлем беріп, жазғы экспедицияның табыстары жайлы әңгімелеп беретін. Менің кандидаттық диссертацияма үлкен көмегін тигізді, жұмыстың әрбір тарауына, ондағы материалдардың орналасуына мұқият қарап, өте құнды ақылдарын айтып отырды. Әбдіманап Медеуович Оразбаевпен алғаш рет 1972 жылы кездестім. Ол Қазақ ССР Ғылым Академиясынан осы жылы ҚазМУ-дің тарих факультетінде жаңа ашылған археология және этнография кафедрасына меңгеруші болып келді. Ұлы Отан соғысының ардагері, жаралы болып жақ сүйегі зақымданған болу керек, аздап тұтыға сөйлейтін. Ә. Х. Марғұланның сүйікті шәкірттерінің бірі, Ленинград университетінде Солтүстік Қазақстанның қола дәуірі ескерткіштері тақырыбында кандидаттық диссертация қорғаған, өз мамандығына берілген, өте білгір адамы болатын. Алғашқы келген күннен бастап кафедрада археология және этнографиямен мамандануға тарих факультетінен қазақ балаларын тарта бастады, соның бірі болып мен осы мамандықты таңдадым. Қазір сол мамандықпен даярланғандардан Әлішер Ақышев, Болат Смагұлов үшеуіміз ғана қалдық. Ә. Оразбаев ағамыз Орталық Қазақстанның қола дәуірі жайлы өте құнды лекциялар оқитын, соңғы курста маған Қазақстанның ежелгі металургиясымен айналысуға ақыл беріп, диплом жұмысыма жетекшілік жасады. Ә. Оразбаев ағамыздың ұйымдастыруының арқасында Ә. Х. Марғұлан, К. А. Ақышев, М.  Қ.  Қадырбаев,  Х.  А.  Алпысбаев, К. М. Байпақов, Л. Б. Ерзакович, С. М. Ақынжанов, Т. Н. Сенигова, А. Г. Максимова СССР Ғылым Академиясынан М. П. Грязнов, С. С. Черников, А. П. Окладниковтер арнаулы курстар оқыды.


Сурет-1 М. Қадырбаевтың Ақтөбе обылысындағы экспедициясы. Солдан оңға қарай: үшінші – С. Жауымбаев, төртінші – Н. Боковенко, бесінші – Ж. Құрманқұлов, алтыншы – М. Қадырбаев, сегізінші – А. Ермолаева
Мен Кемал Ақышевпен алғаш рет Отырар қаласын қазу кезінде, яғни 1970 ж. кездестім. Ол кезде К. Ақышев Қазақ ССР Ғылым Академиясындағы тарих, археология және этнография институтының археология бөлімінің басқарушысы болатын. 1969 ж. Отырар археологиялық экспедиция құрылып, К. Ақышев сол экспедицияның жетекшісі болып тағайындалды. Отырар қаласындағы қазба жұмысына 1970 жылы ҚазМУ-дің тарих факультетінің 50 студенті қатынасты, солардың старостасы, лагерь коменданты мен болдым. К. Ақышев, К. Байпақов екеуі бізді, ҚазМУ- дің студенттерін Шымкент облысы, Шәуілдір ауданындағы Темір деген станцияда қарсы алып Отырар қаласының етегіндегі жібек құрты қоректенетін тұт ағашының ішіндегі палаткадан тұратын лагерге орналастырды. Осы лагерде 20 күн қазба жұмысына қатынасып, атақты археолог ғалымдардан дәріс алдық. Екінші кездесуім 1972 жыл болатын, бұл кезде үшінші курста оқыдым, археология кафедрасы ашылып, белгілі ғалым ағамыз Ә. М. Оразбаев кафедра меңгерушісі болып келді.
Археологиядан арнаулы курстарды Ә. Х. Марғұлан, К. А. Ақышев, М. Қ. Кадырбаев, К. М. Байпақов, Х. А. Алпысбаев, А. Г. Максимова, Т. Н. Сенигова т. б. оқыды. К. А. Ақышев «Есік қорғаны», «Ежелгі Отырар» атты екі арнаулы курс оқыды. Үшінші кездесуім Қазақ ССР Ғылым Академиясының археология бөліміне аспирантураға түскен кезде болды. 
Ә. Марғұланға аспирант болғаннан кейін мені өз кабинетіне шақырып алып К. Ақышев ағамыз Орталық Қазақстанның археологиялық ескерткіштері, соның ішінде ежелгі металургия туралы әдебиеттер мен ескерткіштер жайлы үлкен кеңес берді. Әсіресе, Н. Валукинскийдің архивін өз қолымен тауып беріп, «мен де бір кездерде Орталық Қазақстанның ежелгі металургиясымен айналыспақшы болғанмын» деп бірталай жинаған материалдарын берді. Одан кейінгі жылдары К. Ақышев ағамызбен конференцияларда үнемі кездесіп, ақылдасып тұрдым. 1994 жылы Қарағанды мемлекеттік университеті базасында  Ә. Х. Марғұланның 90 жылдық мерейтойына арналған «Марғұлан оқуларын» өткіздік, ол конференцияға Алматыдан К. А. Ақышев бастаған үлкен ғалымдар делегациясы келіп екі күн ғылыми форум болды. Конференцияның екінші күні Бұқар  жырау бабамыздың кесенесін көрсетіп, Бұқаржырау ауданында жылжымалы конференцияны жалғастырдық. Орталық Қазақстан археологиялық экспедициясының ең жас мүшесі Жолдасбек Кұрманкұлов. Ол Әлкей Марғұлан мен Мир Қадырбаевтың қарамағына 1972 жылы барды. Жолдасбекпен студент кезінен таныспын, ол үш курс жоғары оқып, 1971 жылы тарих факультетін бітірді. Қызмет барысында жақын таныстығымыз 1975 жылдан басталды. Ол тарих, археология, этнография институтының археология бөлімінде кіші ғылыми қызметкер болып істеді. 1976 жылдан бастап Орталық Қазақстан археологиялық экспедициясының құрамында бірге қазба жұмыстарына қатынасып 1989 жылға дейін бірге Атасу қонысын қаздық. Ол кезде экспедицияға сәуір айының аяғында шығатынбыз, 1-мамырда К. Ақышев, К. Байпақов, М. Қадырбаев және біз Жолдасбек екеуіміз Отырар археологиялық экспедициясымен бірге Отырар қаласында өткізіп, мамыр айының төрті күні Созақ арқылы Бетпақдаланы кесіп екі ГАЗ-51 машинасымен Шалқия, Қаражалдатып Жаңаарқаға шығатынбыз. Кей жылдары Атасу бойында жаз кеш шығып, қардың астында жатқан кездеріміз болды. Орталық Қазақстан экспедициясы осы жыл- дары Атасу, Ақмұстафа, Мыржық қоныстарын Саңғыру, Дарат бойындағы Беғазы-Дәндібай кезеңінің зираттарын зерттеді. Орталық Қазақстан археологиялық экспедициясы – Қазақстандағы ең көлемді, маңызы жағынан Қазақстан тарихының ежелгі кезеңін зерттеуде аса үлкен роль атқарған коллектив. Қ. И. Сәтбаевтан, Ә. Х. Марғұланнан бастап кейінгі зерттеушілер Ж. Құрманқұлов, А. Бейсеновке дейінгі ғалымдар үлкен жұмыстар атқарып, Қазақстан тарихының ежелгі дәуірін жазуда қомақты үлес қосты. 
Ә. Марғұлан басқарған Орталық Қазақстанның археологиялық экспедицияның құрамынан Ә. Оразбаев, К. Ақышев, М. Қадырбаев, А. Максимова, С. Ақынжанов, С.Жолдасбаев, А. Загородний, З. Самашев, Ж. Құрманқұлов,С. Жауымбаев, А.Ермолаева, Т. Нұрымов, Ж. Таймағамбетов, Л. Ермоленко және т. б. көптеген маман, ғалымдар тәрбиеленіп шықты. Орталық Қазақстан археологиялық экспедициясы сол бір жылдары әуелі археология секторының, одан соң археология бөлімінің тұғыры, негізі болып еді.