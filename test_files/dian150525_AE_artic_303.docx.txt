Ортағасырлық Ақарық төрткүлі: 2022 ж. жүргізілген зерттеулер бойынша
(Оңтүстік Қазақстан)
 Кіріспе
 Талас – ежелгі және ортағасырлық қоныстық ескерткіштерге өте бай өңір. Ежелгі қоныстық ескерткіштер көбінде не дөңгелек, не созылған биік төбе күйінде, ал ортағасырлық ескерткіштер керісінше, көпшілігі не төртбұрышты, не шаршылы болып келген. Талас өзенінің тау алды бөлігі мен жазықтықтағы аңғарында көлемі көбінде үлкен, әрі биік болып келген ортағасырлық қалалар көп және бір-біріне жақын орналасқан болса, құмға қарай кеткен аңғарында олардың қатары сирейді және алыс орналасқан. Таластың төменгі ағысындағы қалалардың ішінде Оххум, Шаруашылық, Тектұрмас және т. б. бар. Ал, қалған қоныстық ескерткіштердің басым бөлігі көлемі жағынан өте үлкен емес, әрі биік болмағанымен, жоспарлары төртбұрышты немесе шаршылы келген – төрткүл типтес. Олар саны жағынан да көп. Солардың қатарына ортағасырлық Ақарық төрткүлін жатқызуға болады. Ескерткішті 2022 ж. далалық маусымда Ә.Х. Марғұлан атындағы Археология институтының Оңтүстік Қазақстан кешенді археологиялық экспедициясының Талас археологиялық отряды (жетекшісі: Е.Ш. Ақымбек) жүргізген барлау жұмыстары кезінде Талас өзенінің сол жағалық тепсеңінен анықтады. Ескерткіш жанынан өтетін «Ақарық» деп аталатын арықтың атымен аталды.
 Материал және зерттеу әдістері
 Ақарық төрткүлі Жамбыл облысы, Байзақ ауданы, Шахан ауылынан 6 км солтүстік-батыста, Тегістік–Талапты автожолының сол жағында 40 м жерде, Талас өзенінің сол жағасынан 270 м қашықтықта орналасқан. Төрткүл осы аймақтағы ең үлкен ортағасырлық Оххум қаласының оңтүстік-шығысында (1,8 км) жатыр (1-сур.). Төрткүл жоспары бойынша шаршылы келген, қабырғалары әлемнің төрт тарабына бағытталған. Көлемі 54×54 м, жайылған жал болып жатқан қабырғаларының ені 15–20 м, биіктігі 1 м, ішінен есептегенде 0,5 м, яғни, ортасы ой болып жатыр. Шығыс сыртқы қабырғасының ішкі жағына жағалай газ құбыры көмілген. Газ құбырын жүргізу барысында мәдени қабаты қазылып, бетінің біраз бөлігі ауыр техника көмегімен сүрілген. Ескерткіштің үстінен және айналасынан 100 м радиустан керамиканың сынықтары кездеседі. Керамика сынықтарының ішінде сырлы ыдыстардың майда сынықтары да бар. Сынап көзенің де сынығы кездеседі. Ескерткіштің үстінен және маңайынан көп мөлшерде керамика сынықтарының анықталуы, оны жан-жақты зерттеу жұмыстарына алып келді. Төрткүлдің материалын және құрылыс қалдықтарын анықтау мақсатында оңтүстік қабырғасының етегінен 10 м қашықтықтан, жалдың ішкі жағына траншея салынды (2-сур.). Солтүстіктен оңтүстікке бағытталған траншеяның ұзындығы 4 м, ені 1 м. Қазба 2,1 м тереңдікке дейін жүргізілді, нәтижесінде мәдени қабаты қалың құрылыс орны анықталды (3-сур.). Қазбаның ортасынан төрткүлдің оңтүстік қабырғасына қарама-қарсы тұрғызылған қабырға және оның ішкі жағынан шұңқыр шықты. Құрылыс едені 1,6 м тереңдіктен шықты, еденіне топырақ 0,20–0,30 м қалыңдықта қатты тапталған. Қабырғасының қалыңдығы 1 м, сақталған биіктігі 1,2 м, қабырғаның ішкі жағының еденінен төмен шұңқыр тазаланды. Оның ернеуінің диаметрі 0,9 м, түбінің диаметрі 1,5 м, ұра секілді түбіне қарай кеңіген, тереңдігі 1 м, табаны жер бетінен 2,1 м тереңдікте жатыр. Шұңқыр күл аралас (арасында өртенген ағаш көмірлері бар қабат та бар) топырақ қабатына толған. Қабырғаның іші-сыртында құланды қабырға қабаттары, күл аралас топырақ қабаттары жатыр. Сыртқы қорғаныс қабырға да, ішкі қабырға да негізінен ішке қарай құлағанға ұқсайды. Құланды қабырғаның жатуы осыны көрсетеді. Қазбаның батыс қабырға жиегінен тандырдың қалдығы анықталды. Оның едені 1 м тереңдікте жатыр, ал сақталған биіктігі 0,5 м. Қазба барысында көптеген керамика сынықтары мен остеологиялық материалдар жинақталды.


Сурет-1. Ортағасырлық Ақарық төрткүлінің Қазақстан картасында орналасуы. Орындаған Мәмбет Шағырбаев 
 Зерттеу әдістері
 Керамикалық бұйымдар морфологиялық талдау әдісіне сәйкес, қызметтік-технологиялық белгілері бойынша үш топқа жіктелді. Аталған әдіс бойынша қазбадан табылған керамикалар асүйлік, асханалық және шаруашылық-тұрмыстық деп бөлініп, әрбір топтағы қыш ыдыстардың сипаттамасы жасалды. Салыстырмалы талдау әдістері бойынша қыш ыдыстардың жасалған/қолданылған мерзімдері анықталды. Ақарықтан табылған ыдыс шүмегі және қазан тұтқаларындағы морфологиялық белгілер басқа ескерткіштердің керамикаларындағы ерекшеліктермен салыстырылып, ортақ ұқсастықтар мен айырмашылықтары айқындалды. Морфометриялық зерттеу әдістері бойынша қыш ыдыстардың өлшемдері алынып, жасалу және пішінделу ерекшеліктері сипатталды. Барлық өлшемдер электронды штангенциркульдің көмегімен 0,2 мм айырмашылықта жасалды.
Сурет-2. Ақарық. Әуеден сурет (DJI Mavic Pro). Мәмбет Шағырбаев түсірген сурет Fig. 2. Akaryk. Aerial view (DJI Mavic Pro). Photo by Mambet Shagirbayev
 Археозоологиялық зерттеу әдістері 
 Сүйектерді жануар түрлеріне топтау барысында салыстырмалы-морфологиялық және салыстырмалы-фауналық әдістер қолданылды. Жануар сүйектерін морфологиялық талдауда Ә.Х. Марғұлан ат. Археология институты, археологиялық технологиялар зертханасында сақталған эталондар жиынтығы пайдаланылды. Үй жануарларының қаңқа бөліктерінің өзара қатынасын талдауда «бас сүйек», «жеке тістер», «кеуде», «аяқтың жоғарғы бөлігі» және «аяқтың төменгі бөлігі» деп жүйеленді (3-кесте). Жануарлардың жас ерекшеліктері I.A. Silver әдісіне негізделді. Уақ малдың төменгі жақ сүйектеріндегі азу тістердің өсу реті және түтікшелі сүйек эпифизінің диафизбен «бірігу» жүйесін анықтауда М.С. Шағырбаевтың РФ Екатеринбург қ., Экология өсімдіктер және жануарлар институтында (ИЭРиЖ УрО РАН) өткен тағылымдама барысында тәжірибе жүзінде қолданған археозоологиялық зерттеу әдістері басшылыққа алынды. Уақ малдың сойылу мерзімі келесі әдіске негізделеді: жануардың төменгі жақ сүйектегі азу тістердің өсу реті бойынша нақты жасы анықталған соң, қой мен ешкінің әдетте ерте көктемде (ақпан–наурыз) төлдейтіні негізге алынып, жануардың анықталған жасы (ай) осы айларға қосылды.


Сурет-3. Ақарық. Траншея. Қазба стратиграфиясы: 1 – шым қабаты; 2 – бос топырақ; 3 – құланды қабырға; 4 – тапталған топырақ; 5 – күл аралас топырақ; 6 – күл; 7 – сұр түсті күл; 8 – тапталған еден; 9 – қабырға; 10 – қаланды кірпіш; 11 – тас; 12 – табиғи жер. Ажар Мамаеваның сызбасы


Зерттеу нәтижелері
Ақарық төрткүлінен жалпы саны 105 дана керамика фрагменттері табылды. Керамикалық материалдардың 2,9% сырлы, 97,1% сырсыз ыдыстар. Қолданылу қызметіне қарай асүйлік (81,9%), асханалық (16,1%) және шаруашылық-тұрмыстық (2%) деп үшке жіктелді. Қыш ыдыстарды табылған тереңдігіне қарай төрт ярусқа бөліп қарастырамыз.
1. ярустан табылған қыш ыдыс сынықтарының саны 15 дана. Оларды асүйлік (80%) және асханалық ыдыстар (20%) құрайды. Асүйлік ыдыстар қазанның ернеу және бүйір қабырғаларының сынықтарынан тұрады. Қазандардың барлығы қолмен жапсыру әдісі арқылы жасалған. Ернеуі сыртқа қарай қайтарылмай жасалған қазан ернеуінің (қалыңдығы 0,8 см) сынығы өте кішкентай болғандықтан, диаметрін анықтау мүмкін болмады. Бүйір қабырғаларының қалыңдығы 0,5–1 см аралығында ауытқиды. Ыдыстар отта сапалы күйдірілген, түстері қызғылт қоңыр. Асханалық қыш ыдыстардан құмыраның бүйір бөлшектері табылды. Барлығы шарықта жасалып, пішінделген. Қабырғаларының қалыңдықтары 0,5–0,8 см. Отта сапалы күйдірілген, түстері қызғылт қоңыр.
2. ярустан 37 дана қыш ыдыс бөлшектері табылды. Олар асүйлік (78,3%), асханалық (18,3%) және шаруашылық-тұрмыстық (2,8%) қыш ыдыстарға тиесілі. Асүйлік ыдыс қалдықтарының барлығы қазанға тән. Қазанның ернеу, тұтқа және бүйір бөлшектерінің сынықтары анықталды. Ернеулерінің диаметрі 19 см, қалыңдығы 0,6–0,8 см. Ернеуі сыртқа қарай қайтарылмай жасалған. Тұтқаларының үстіңгі жағы сүйірленіп келіп үшбұрыштанып, бүйір қабырғасына саңылау тастап, екі ұшы қабырғасына жапсырылып бекітілген. Бүйір қабырғаларының қалыңдығы 0,4–1,2 см аралығында ауытқиды. Қазандардың барлығы қолмен жапсыру әдісі арқылы жасалған. Күйдірілу температурасы бірқалыпты. Түстері қызғылт қоңыр. Асханалық ыдыстар құмыраның бүйір қабырғалары, тұтқа және түп сынықтарынан тұрады. Қабырғаларының қалыңдығы 0,5–1,1 см аралығында ауытқиды. Бүйір қабырғаларының үшеуі шарықта, біреуі қолмен жапсыру әдісі арқылы жасалған. Күйдірілу температурасы бірқалыпты. Табылған құмыра тұтқасының қалыңдығы 1,5 см, жалпақтығы 2,2 см. Құмыра тұтқасының іші ұзына бойы тесік, шүмек секілді жасалған. Яғни, құмыра тұтқасы шүмектің де қызметін атқарған (4-сур.). Оның диаметрі 0,6 см. Мұндай шүмекті тұтқалар ортағасырлық Баба-Ата қаласының VIII– ІХ ғғ. жататын қабатынан , Қостөбе және Талғар қалаларынан анықталған. Құмыра түбінің диаметрі 10 см, түбінің қалыңдығы 0,5 см. Ыдыс шарықта жасалып, пішінделген. Отта сапалы күйдірілген, ыдыстың түсі қызғылт қоңыр. Шаруашылық-тұрмыстық ыдыстардың ішінде бір дана бүйір қабырға сынығы бар. Бұл – ыдыстың түп бөлшегінен бүйір қабырғасының жоғары қарай көтерілетін бөлігі. Бүйірінің қалыңдығы 2 см. Шарықта жасалып, пішінделген. Отта сапалы күйдірілмеген.
3. ярустан табылған қыш бұйым сынықтарының саны 29 дана. Олар асүйлік (89,7%), асханалық (6,9%) және шаруашылық-тұрмыстық (3,4%) ыдыстардан тұрады. Асүйлік ыдыстарды қазанның ернеу және бүйір қабырғаларының сынықтары және жартылай сақталған қазан құрайды. Қазан ернеуінің қалыңдығы 0,4 см, қабырғасының қалыңдығы 0,6 см. Бүйір қабырғаларының қалыңдықтары 0,6–1,3 см. Қазандардың барлығы қолмен жапсыру әдісі арқылы жасалған. Отта сапалы күйдірілген, түсі қызғылт қоңыр. Кейбірінің сыртында күйе іздері бар. Жартылай бүтін сақталған қазан ернеуінің диаметрі 19 см, қабырғасының қалыңдығы 1,1 см. Жасалу әдісінде ернеуі сыртқа қарай қайтарылмағаны байқалады. Горизонт бойымен жапсырылған екі тұтқасының үсті сүйірленіп келіп үшбұрыштанып, асты доғалданып қазан бүйіріне саңылау тастап жапсырылған. Горизонт бойымен орналастырылған, үсті бұрыштанып келген тұтқалар «таластық стилде» жасалған. Себебі, аталған тұтқалар тек Талас өңіріндегі ескерткіштерден кездеседі (5-сур.). Мұндай қазан тұтқалары Талапты төрткүлінен (Х–ХІ ғғ.), Арна төрткүлінен (ХІ– ХІІ ғғ.), Төменгі Барысхан қаласының ІХ–Х ғғ. қабатынан және Туюкту-Арча ескерткішінен Ақтөбе қаласының (Таластық) Х–ХІІ ғғ. қабатынан, Тараз қаласынан, Қостөбе қаласының ХІІ–ХІІІ ғғ. қабатынан табылған. Асханалық ыдыстардың ішінде құмыраның ернеуі мен бүйір қабырғасының бөлшегі бар. Құмыра ернеуі мойынымен бірге сақталған. Ернеуінің диаметрі 6 см, мойынының диаметрі 2,1 см, қабырғасының қалыңдығы 0,7 см. Құмыра ернеуінен төмен сынған тұтқаның қалдығы сақталған (6-сур.). Ыдыс шарықта жасалған. Отта сапалы күйдірілген, түсі қызғылт қоңыр. Екінші құмыраның бүйір қабырғасының қалыңдығы 0,5 см. Ыдыс шарықта жасалып, пішінделген. Шаруашылық-тұрмыстық ыдыстардың бүйір қабырғасының бөлшектері табылды. Қабырғаларының қалыңдықтары 1–2 см. Бүйір қабырғалары қатты бөлшектенуге ұшырағандықтан, нақты қай ыдысқа тән екенін айту қиын. Сынықтар құмшаның бөліктері болуы мүмкін. Ыдыстар шарықта жасалып, пішінделген. Отта сапалы күйдірілген, түсі қызғылт қоңыр.
4. ярустан 16 дана қыш ыдыс сынықтары табылды. Олар асүйлік (87,5%) және асханалық (12,5%) ыдыстардан тұрады. Асүйлік ыдыстардың ішінде қазанның ернеуі мен бүйір бөлшектерінің қалдықтары бар. Ернеулері тым ұсақ болғандықтан, диаметрін анықтау мүмкін болмады. Ернеулерінің қалыңдығы 0,6– 1,2 см аралығында ауытқиды. Олардың біреуі шарықта, екеуі қолмен жапсыру әдісі арқылы жасалған. Жасалу әдісі бойынша ернеулердің екеуі сыртқа қарай қайтарылып (саңырауқұлақ секілді) жасалған. Бірінің ернеуінің үстінен екі қатар сызық, біріне үш қатар айналдыра сызық жүргізілген. Асханалық ыдыстардан құмыра мен көзенің бүйір бөлшектері табылды. Қабырғаларының қалыңдығы 0,5–0,7 см. Біреуі  шарықта,  екеуі  қолмен жапсыру әдісі арқылы жасалған. Отта сапалы күйдірілген. Бірінің қабырғасының сыртына арнайы үшкір затпен өрнек сызылған. Қазба маңынан сегіз дана қыш бұйым сынықтары табылды. Олар асүйлік қақпақ пен қазанның бүйір қабырғасының бөлшектерінен тұрады. Қазанға тиесілі қақпақтың диаметрі 20 см, қалыңдығы 1–1,5 см аралығында ауытқиды. Бетіне ешқандай өрнектер сызылмаған, сыртында күйе іздері бар. Қазан қабырғаларының қалыңдығы 0,8–1,1 см аралығында ауытқиды. Барлығы қолмен жапсыру әдісі арқылы жасалып, отта сапалы күйдірілген. Сырлы бұйымдардан үш дана ыдыстың бүйір қабырғасының сынықтары табылды. Қабырғаларының қалыңдығы 0,5–0,7 см. Кесеге тиесілі ыдыс сынықтарының сырының түсі ақшыл сұр болып келген.


Сурет-4. Ақарық. Құмыраның шүмек-тұтқасы. Өмирғали Доспенбетовтың салған суреті, Несіпбай Нұрғали түсірген сурет


Сурет-5. Ақарық. Үшбұрыш тұтқалы қазан және оның ұқсастықтары: 1 – Ақарық төрткүлі;
2 – Ақтөбе (Орловка) қаласы; 3 – Туюкту-Арча; 4 – Тараз; 5, 6 – Қостөбе; 7 – Төменгі Барысхан; 8 – Талапты төрткүлі. 2 – [Кожемяко 1963] бойынша; 3 – [Бубнова 1963] бойынша; 4–6 – [Қасенов 2015] бойынша; 7 – [Нуржанов, Акымбек 2012] бойынша; 8 – [Ақымбек және т. б. 2022б] бойынша. Дайындаған Несіпбай Нұрғали


Сурет-6. Ақарық. Құмыра мойыны. Өмірғали Доспенбетовтың салған суреті, Несіпбай Нұрғали түсірген сурет


Археозоологиялық материалдар
Ортағасырлық Ақарық төрткүлінен барлығы 159 дана сүтқоректі жануарлардың сүйектері зерттеліп, оның ішінде 148 данасы (93%) нақты түрге (species) ажыратылды. Уақ мал сүйектері 110 дана, оның ішінде бес жануарға тиесілі 21 дана сүйек – қой (14,1%) және тоғыз жануарға тиесілі 89 дана сүйек – уақ мал (60,1%) деп анықталды (1-кесте). Уақ малдың қаңқа сүйектерінің құрамында барлық элементтер бар және олардың 78,1% ұсақталып шабылған. Қаңқа бөліктерінің құрамында кеуде (36,3%) және аяқтың жоғарғы бөліктерінің (22,7%) сүйектері басым (2-кесте). Уақ малдың жас ерекшелігінде кәрі және ересек жануарлар басым екендігі байқалады. 14 бас жануардың ішінде жасы үш жастан асқан – бес жануар (35,7%), бір жарым – екі жас аралығында – төрт жануар (28,5%), бір жасқа дейінгі – бір жануар (7,1%) және жаңа туған – төрт жануар (28,5%) анықталып отыр.


1. кесте – Ақарық төрткүлінің мәдени қабатынан табылған жануар сүйектерінің құрамы мен саны 


Жануарлардың жас ерекшеліктері негізінде жасалған талдау нәтижесі уақ малдың басым бөлігінің жаздың соңы мен қыстың басында сойылғанын көрсетсе, 30% жуығының көктемнің басында сойылғанын байқаймыз. Алдыңғы екі мезгілде сойылған қойлардың жасы бір жарым – екі жарым жас аралығында болған. Көктемнің басында сойылған жануарлардың жасы алты және 12 айға дейінгі арылықта ауытқиды (7-сур.). Ақарық төрткүлінен табылған қойдың алдыңғы сирағының ұзындығына жүргізілген биометриялық өлшем – 143 мм болатынын көрсетті. В.И. Цалкиннің зерттеу әдісіне сәйкес, аталған сүйек тиесілі қойдың жота бойынша биіктігі – 70 см құрайды. Өкше сүйектерінің (calcaneus) ұзындықтары 63–64 мм аралығында ауытқиды. А.Г. Петренконың көрсеткен әдісі бойынша, аталған сүйектер тиесілі жануарлардың жота бойынша биіктігі – 71–72 см болады. Олай болса, Ақарық төрткүліндегі қойлардың жота бойынша биіктігі – 70–72 см аралығында ауытқиды. Бұған дейін Талас өңірінде орналасқан ортағасырлық Талапты, Ақыртас және Арна төрткүлдерінен табылған жануар сүйектерінің ішінде тек Талапты мен Ақыртас төрткүлдерінде уақ малдың басым екендігі анықталған. Ортағасырлық Арна төрткүлінде уақ малдың саны ірі қарадан кейінгі екінші орында болды. Бұл Талас өңірінің ортағасырлық тұрғындары үй жануарларының санын төрткүл қызметімен байланысты реттеуі мүмкін екендігін байқатады. Төрткүлдерден табылған үй жануарларының нақты тұқымдық ерекшеліктерін айту қиын. Сүйектерді морфологиялық талдау бойынша бұл сұрақтарға жауап беру қателікке алып келуі мүмкін. Дегенмен, әлемдік археозоологияда қой мен ешкінің ежелгі дәуірлердегі жабайы тұқымдармен байланысы бар екендігін анықтаған палеогенетикалық зерттеулер кездеседі.


2-кесте – Үй жануарларының қаңқа бөліктері бойынша қатынасы 




Сурет-7. Ақарық. Уақ малдың сойылу мерзімдері (%): а – көктемнің басы; б – жаздың соңы; с – қыстың басы 


Талқылау
 Төрткүл орналасқан аймақтағы барлық ескерткіштер Талас өзенінің жағалауына жақын жайғасқан. Ескерткіштердің көпшілігі орта ғасырларға жатады. Олардың ішіндегі ең жақын орналасқан Оххум қаласы 1,8 км қашықтықта. Одан басқа, 1930 жылдардың ортасында анықталған 10-нан астам обалардан тұратын қорым – Оххум қаласына қарама-қарсы, Ақарық төрткүлінен 1,7 км солтүстік-шығыста, Талас өзенінің оң жағалауында, өзеннен 0,3 км жерде ССШ–ООБ бағытында тізбектеліп жатыр. Осы төңіректегі зерттеу жұмыстары негізінен Оххум қаласына жүргізілген. Оххум қаласын зерттеген ғалымдар, оны әртүрлі атағандықтан, қаланың атауы солай берілді. 1894 ж. В.В. Бартольд Әулиеата қаласының солтүстігінде орналасқан Окум қаласын көруге барған. Оның алып жатқан көлемі 1 шаршы верст, үш қатар жал қоршап жатыр деп сипаттайды. ХІХ ғ. аяғында жергілікті халық ескерткіштің орнын «Аққұм» деп атағанға ұқсайды. Себебі, оны зерттеуші орыс тілінде айтылуына қарай және орыс тілінде «Окум» деп жазған секілді. Дегенмен, осы күнге дейін ескерткіштен төменірек, Талас өзенінің төменгі ағысында «Аққұм» деген ауыл бар. Зерттеушілер орыс тіліндегі жазылу ережесіне орай «Оххум» деп жазғанға ұқсайды. Осы атаумен ескерткіш мемлекеттік тізімге де алынған. «Оххум» қазақ тілінде ешқандай мағына бермейді. Сондықтан алғашқы атауы «Аққұм» болған. 1936–1938 жж. Материалдық мәдениет тарихы институты мен КСРО ҒА Қазақ филиалының Семиречье археологиялық экспедициясы (жетекшісі: А.Н. Бернштам) ескерткішті «Оххум» деп атап, оны рабад (бекіністі пункт, қамал) қатарына жатқызып, үстінен жинастырылған материалдар бойынша ІХ–ХІІІ ғғ. мерзімдейді. Осы жылдары экспедиция құрамында болған А.И. Тереножкин Оххум (Акхум) қаласын зерттеп, орталық бөлігі мен оны қоршап жатқан жалдарын 15 жеке бөлікке бөліп сипаттап, қаланың жалын контрэскарпа құрылысына жатқызады. Г.И. Пацевич рабад қалдықтары айтарлықтай немесе біршама анық сақталған қалалардың қатарына Оххум (Ох-хум) қаласын да кіргізеді. Қаланың алып жатқан көлемі мен қорғаныс қабырғаларын зерттей келе, А.И. Тереножкиннің пікірін қолдамай, контр-эскарпа бола алмайтындығын түсіндіреді. Үстінен жиналған материалдарды сипаттай отырып, шартты түрде VІІІ–ХІІІ ғғ. мерзімдеп, үлкен ортағасырлық қаланың қалдығы деп есептейді. 1983 ж. Қазақ мемлекеттік университетінің (қазіргі әл-Фараби атындағы ҚазҰУ) археологиялық экспедициясының барлау тобы (М. Елеуов) қаланы толық сипаттап, екінші қорғаныс қабырғасының шығыс және үшінші қорғаныс қабырғасының оңтүстік жағының орта бөлігіне кесік салып, құрылыс материалы мен салыну технологиясын анықтап, кесіктен шыққан материалдарды зерттей келе, салыстырмалы түрде Х–ХІІ ғғ. жатқызады. 1986 ж. ҚазКСР ҒА ТАЭИ археологиялық экспедициясы (К.М. Байпаков) және 2000 ж. ҚР ҒА Ә.Х. Марғұлан атындағы Археология институтының Оңтүстік Қазақстан кешенді археологиялық экспедициясы ескерткіштің толық сипаттамасын алып, топографиялық аэрофото түсірілім жасайды. К.М. Байпақов 1998 ж. шыққан еңбегінде ескерткіштің аэрофото түсірілімінің астына ХІІІ–ХV ғғ. деп берген. Қалаға зерттеу жүргізе келе, оны түрік билеушілерінің ордасына жатқызады. Өңірде ұзақ жылдар зерттеу жүргізген М.С. Қасенов Оххумды ішкі қамалы бар қалалардың қатарына жатқызады. Өз еңбегінде ескерткіштің жан-жақты сипаттамасын беріп, Оххумның жанынан өтетін Таластың сол тармағы – Қарабақыр өзенінен тартылған ұзындығы 2,5–3 км болатын канал туралы мәліметтерді келтіреді. Өз еңбегінде ескерткішті VІ–ХІІ ғғ. (тағы бір жерде ІХ–ХІІ ғғ.) жатқызады. Зерттеу жұмыстарының барлығы Оххум қаласына жүргізілгенімен, оған жақын жатқан Ақарық төрткүлі аса биік болмағандықтан, барлау жұмыстарында көрінбесе керек. Сондықтан да, 1960 ж. шыққан «Қазақстанның археологиялық картасы» тізіліміне енбеген. 1982 және 2002 ж. «Жамбыл облысының тарих және мәдениет ескерткіштерінің жинағына», жекелеген аудан бойынша 2010 ж. шыққан «Жамбыл облысы тарих және мәдениет ескерткіштерінің жинағы. Байзақ ауданы» кітабында да ескерткіш берілмеген. Жоғарыда аталған археологиялық барлау-іздестіру жұмыстарында Ақарық төрткүлі анықталмағанымен, 1936–1938 жж. Семиречье археологиялық экспедициясының жұмыстарында, осы маңдағы бір төрткүл сипатталған. Ол Оххумнан үлкен жолмен Н. Ивановка селосына қарай 2,5 км жерде, жолдың оң жағында орналасқан. Төрткүлдің әрбір жағы 100 м, жалының биіктігі 1,3–1,5 м, ішінен ешқандай құрылыс байқалмайды деп жазады. Н. Ивановка селосы қазіргі қай ауыл екенін анықтау мүмкін болмады. Бірақ экспедиция Оххумнан ары, Таластың төменгі ағысына қарай бармай кері қайтқан секілді. Соған қарағанда Тегістік ауылына қарай бара жатқандағы жол бойындағы төрткүл туралы айтып тұр. Бүгінде Ақарық төрткүлінен 0,65 км оңтүстіктен бір төрткүлдің орны байқалады. Көлемі экспедиция сипаттаған төрткүлге және Оххумнан арақашықтығы да тура келеді. Жалпы, Талас өңірінде үлкен ескерткіштердің маңайына төрткүлдердің орналасуы жиі кездеседі.
Қорытынды 
 Ортағасырлық Ақарық төрткүлі және оған жақын жатқан, көлемі үлкендеу төрткүлдің өмір сүруі Оххум қаласымен байланысты болған секілді. Оххум қаласына жүргізілген зерттеу жұмыстары бойынша, оның мерзімделуінде әр түрлі уақыт берілген. Мұны қаланың орталық бөлігіне кешенді қазба жұмыстарының жүргізілмеуімен түсіндіруге болады. Оххум қаласынан басқа, төрткүлге 10 км радиус аумақта Көделі, Арна және Сарыбарақ төрткүлдері орналасқан. Ақарық төрткүліне салынған қазба жұмыстарының шағын болуына байланысты, қандай мақсатта қызмет атқарғанын анықтау мүмкін болмады. Бірақ, қазба барысында анықталған тандыр ошақ пен қойма ретінде қазылған ұраға, сонымен қатар, қазбаның барлық ярустарынан асүйлік ыдыс сынықтарының көп шығуына қарағанда қазба жүргізілген тұсы күнделікті тұрмыстық бөлме орны болғандығын көруге болады. Ұра деп анықтауымыздың себебі, қабырғаның түбінен және еденнен төмен қарай кеңейіп кеткен. Осы күнге дейін еліміздің оңтүстік аймақтарында көкөніс сақтайтын жерге қазылған шұңқырлардың пішіні осылай келеді. Іші ешқандай қоқысқа толтырылмаған, тек күл аралас топыраққа толған. Шұңқыр төрткүл өмір сүріп тұрғанда қазылған. Уақыт өте шұңқырға, жалпы қабырғаның іші-сыртына күл тасталған. Құланды қабырғаның қалыңдығына қарағанда қабырғасы биік болған. Мәдени қабатының қалың болып қатпарлануы ұзақ уақыт өмір сүргендігін көрсетеді. Керамикалық бұйымдарға жүргізілген зерттеулер нәтижесінде тамақ пісіруге арналған ыдыстардың басым екендігі белгілі болды. Ыдыс фрагменттерінің басым көпшілігі қазанға тиесілі. Жасалу технологиясы бойынша қыш бұйымдардың негізгі бөлігін қолмен жапсырып жасалған ыдыстар құрайды. Ақарық төрткүлінен табылған қыш ыдыстардың аналогиясын Талас өңіріндегі Талапты, Арна төрткүлдері мен Төменгі Барысхан және Қостөбе қаласынан кездестіреміз. Керамика кешеніне жүргізілген зерттеулер ескерткіштің Х–ХІІ ғғ. жататынын көрсетті. Жануарлардың сүйектерінің ішінде қаңқаның барлық бөлігіне тиесілі элементтердің кездесуі, жануарды сою жұмыстарының төрткүл аумағында орын алғанын білдіреді. Үй жануарларының ішінде ересек және кәрі жануарларға тиесілі сүйектердің көп кездесуін ерекше атауға болады. Бұл төрткүл тұрғындары үшін «ет өнімдерінің» аса қатты қажеттілік тудырмағанын көрсетеді. Яғни, жануарларды бірінші кезекте жұмыс күші мен мініс көлігі (жылқы/түйе), сүт өнімдері (ірі қара) мен тері-жүн (уақ мал) өнімдерін алу үшін пайдаланған. Уақ малдың көпшілігі жаздың соңы мен қыстың басында сойылған. Бұл мезгілде жануарлардың басым бөлігі 1,5–2,5 жас аралығында болған. Ірі қараны төрткүл тұрғындары бірінші кезекте сүт өнімі үшін пайдаланған. Жылқы мен түйе сүйектерінің аздығы, аталған жануарларды ең бірінші жұмыс көлігі үшін пайдаланғанын көрсетеді. Тек сирек жағдайда ғана ет өнімі үшін, оның ішінде тек ересек және кәрі жануарлар ғана сойылған. Сүйектердің ішінде мүжілген элементтердің мүлдем кездеспеуі және ит сүйектерінің анықталмауына қарап, аталған жануардың төрткүлдің шаруашылығындағы мөлшерін айтуға әлі ерте деп ойлаймыз. Ақарық тұрғындары аңшылықпен төрткүлдің өмір сүрген уақытының тек алғашқы кезеңінде айналысқан болуы мүмкін. Оның ішінде жануарды тек «ет өнімі» үшін ғана аулаған. Қазба стратиграфиясының жоғарғы қабатында (төрткүлдің өмір сүрген уақытының соңғы кезеңінде) үй жануарларының саны күрт азаяды (жылқы, түйе сүйектері кездеспейді). Мұның себебі сол кезеңдегі саяси-экономикалық жағдайларға байланысты секілді. Талас өзенінің оң жағалық тепсеңінде және осы аймақтағы ең үлкен ескерткіш – Оххум қаласына жақын орналасқан Ақарық төрткүлін келешекте зерттеу, оның қандай қызмет атқарғанын көрсетіп, аймақтағы қалалық мәдениет туралы материалдардың қордаланып, бай мәліметтер алынуына көмектеседі.