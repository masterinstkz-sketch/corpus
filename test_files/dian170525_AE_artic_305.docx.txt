Оңтүстік-шығыс Арал сақтарының зергерлік бұйымдары


Кіріспе 
Түсті және бағалы металдардан жасалған зергерлік бұйымдар – көптеген халықтардың материалдық мәдениетінің дәстүрлі элементі болып табылады. Соның ішінде, Еуразия аймағын мекендеген ежелгі көшпенділердің сәндік қолданбалы өнерінде металды көркемдеп өңдеу ерекше орын алды. Жалпы, өрнек (бұйымның сыртқы бетін безендіру) пен декор (бұйымның пішінін көркемдік безендіру) әрқашан бір-бірін толықтырып отыратын, зергерлік өнердегі стильдің белгілі біртүрінежатад.Ертекөшпенділердіңөнеріндедекоративтіжәнеөрнектік стильдердің циклдық ауысуы жақсы байқалады. Яғни, осы дәуірде аң стилі басым болған кезде, жеке антропоморфтық бейнелермен қатар, сюжеттік көріністер де кеңінен таралған. Кейінірек, Ұлы Дала аймағында аң стилінің сәндік жүйесімен қатар, ғұн-сармат кезеңіне жататын полихромды стиль дамыды. Сәндік-қолданбалы өнер ескерткіштерінде геометриялық стиль, жануар бейнелері және сасанидтік Иранның өнеріне жақын соғыс пен аң аулау көріністері суреттелген сюжеттер көп кездеседі   Мақаламызға арқау болып отырған сәндік-қолданбалы өнер туындылары Аралдың оңтүстік-шығысындағы шірікрабат мәдениетінің жерлеу орындарынан анықталып отыр. Олардың басым бөлігі тоналған қабірлерден кездесті. Кейінгі жылдардағы зерттеу барысында бірнеше типтегі жерлеу құрылыстарынан 1200-ден асатын алтын бұйымдар табылды. Олар: түтікше (үзбе) (530), кертпелі түтікше (100) және жапсырмалар – жартышар тәріздес (300), ромб пішіндес (135), өсімдікке ұқсас (53), шырша типтес (16), дөңгелек (12), циркульдік өрнекті (6), шетінде бисерлері бар дөңгелек (6), сақина пішіндес (6), шаршы тәріздес (8), үшбұрышты (7), төртбұрышты (3); алты дөңгелек салпыншақ, үш сырға, бір дөңгелек пішінді моншақ, бір айшық, шиыршық жіптер, тоғыз зооморфты, сонымен қатар, екі қораз бейнесіндегі жапсырмалар. Бұл бұйымдар жұқа тапталған алтын қаңылтырдан дайындалған және арасында фольга да кездеседі. Аталмыш аймаққа 1957–1960 жж. аралығында С.П. Толстов басқарған Хорезм археологиялық этнографиялық экспедициясы зерттеу жұмыстарын жүргізді. Кейін, Л.В. Левина алғаш рет шірікрабат мәдениетін жеке бөліп шығарып, оны б.д.д. IV–II ғғ. мерзімдеді. 2004 жылдан бері Ә.Х. Марғұлан атындағы Археология институтының Шірік рабат археологиялық экспедициясы қазба жұмыстарын жүргізіп келеді. Зерттеу барысында анықталған шірікрабат мәдениетіндегі бірнеше типтен тұратын жерлеу құрылыстарының құрылымы мен рәсімдері жергілікті дәстүрлер мен сыртқы әсерлердің өзіне тән синкретизмін көрсетеді. Шірік рабат оазистерінің негізгі аумағында климаттық, гидрографиялық жағдайларға және дефляция үрдісіне байланысты жерлеу орындары көп жерлерде сақталмаған. Жалпы шірікрабат мәдениетінің жерлеу орындарын бірнеше түрге бөліп қарастыруға болады: үйіндісі бар обалар, кесенелер, қарапайым және лақатты жерлеу шұңқырлары (1-сур.). Олардың ежелгісіне Сенгір там, Шірік 4 (1-оба) және Шірік рабат қалашығындағы алты ірі оба жатады. Шірікрабат мәдениетінің жерлеу ескерткіштерінің келесі тобын кесенелер құрайды. Олар қоныстардан біршама қашықтықта (0.5–10 км), әрі бір-бірінен оқшау орналасқан. Пішіндері бойынша шаршы және дөңгелек деп екі түрге бөлінеді. Бірінші түрде үш ескерткіш (Бәбіш мола 2, Шірік рабат (4 қазба, 6-нысан)), екінші түрде 20-дан астам кесене белгілі (Ақшұқыр, Бұланды 3, Егістік, Мыңарал, Шірік 2, 3-нысан және т. б.). Шаршы және дөңгелек кесенелердің негізгі бөлігін – пахса блоктарынан және тікбұрышты қыш кірпіштерден (50×30×12 см) тұрғызылған, көлемі 15– 20 м болатын ғимараттар құрайды. Олар қазіргі жер бетінің деңгейінен 3–5.5 м биіктікке дейін сақталған. Кесене бөлмелерінің ортасы, негізінен, бір қабырғамен, ал, кейбіреуі крест тәрізді өзара перпендикуляр орналасқан екі қабырғамен бөлінген. Зерттеу барысында бөлмелердің едәуір бөлігі қайта құрудан өткендігі және олардың барлығы бірнеше рет жерлеу үшін пайдаланғандығы анықталды, кей кесенелерде мәйітті өртеу де, ағаш табыттар мен зембілдерге қою да қатар орындалған. Жерлеу құрылыстарының үшінші, жаңадан анықталған түріне қабір шұңқырлары жатады. Шірік рабатта осындай төрт ескерткіш (1, 5, 9, 15-нысан) белгілі. Олардың барлығы Шірік рабат қалашығының солтүстік бөлігінде, үшінші қорғаныс қабырғасының ішінде шоғырланған. Құрылысы жағынан төртбұрышты келген шұңқырлардың өлшемі 2.2–4×3–4 м, тереңдігі 3.4-тен 5.4 м-ге дейін түрленеді. Ал ішкі құрылымы бойынша батыс пен шығыс қабырғаға (1-нысан) және тек батыс қабырғаға салынған лақатты жерлеу шұңқырлары (5, 9, 15-нысан) деп екіге бөлінеді. Шірік рабат қалашығы алғашында тайпа көсемдері, қолбасшылар өмір сүріп және жерленіп отыратын бекініс қызметін атқарып, кейіннен үлкен тұрақты мекенге айналған.
Материал және зерттеу әдістемесі 
Зерттеу кезінде салыстырмалы-типологиялық әдіс қолданылып, морфологиялық талдау жүргізілді. Шірік рабат ескерткіштерінен анықталған әшекей бұйымдардың безендірілуі зооморфты, геометриялық, өсімдік және орнитоморфты өрнектер деп төрт топқа бөліп қарастырылды. Саны жағынан басым болып келетін геометриялық өрнектер шеңбер, шаршы және цилиндр пішіндес деп үш түрге бөлінді.   Зерттеу барысында бұйымдарды классификациялау, топтау және жүйелеу жұмыстары орындалды. Алынған нәтижелер Оңтүстік-шығыс, Орталық, Шығыс Қазақстан және Алтай өлкесі сияқты аймақтардан кездесетін аналогтардың кең ауқымын пайдалану арқылы талданды. 2004-2005 жж. Шірік рабат қалашығынан табылған алтын бұйымдарға химиялық талдаулар берілді. Бұйымдардың элементтік құрамын анықтау барысында заманауи рентгендік-флуоресцентті спектрометрия әдісі қолданылды.


1. сур. Ескерткіштердің орналасу карта-схемасы: 1 – Бәбіш мола қаласы; 2 – Шірік рабат қала-қорымы; 3 – Қабыл қамалы; 4 – Қарабас қамалы; 5 – Шірік 4 обасы; 6 – Сенгір там обасы; 7 – Шірік 2 кесенесі; 8 – кесене (3-нысан); 9 – Егістік кесенесі; 10 – Мыңарал кесенесі (a – қала; b – қамал; c – оба; d – кесене). Орындаушы: Нұрлан Жұманазаров


  
Материал сипаттамасы 
Сақ-скифтік аң стилі – бұл ерекше белгілер жүйесі, дәлірек айтқанда, ойды білдіруге қызмет ететін белгілер. Жалпы, анималистік белгілері бар бейнелердің ұқсастығын анықтаудың екі аспектісі бар. Біріншісі – белгілі бір мәселені семиотикалық көзқарас тұрғысында, ал, екінішісі визуальды аспект ретінде зерттеу. Скифтердің зооморфтық коды бойынша жоғарғы дүние жыртқыш құстармен, ортаңғы әлем тұяқты жануарлармен, ал төменгі әлем балықтармен, жыртқыш аңдармен және фантастикалық тіршілік иелерімен байланысты болды. Ерлердің әскери ақсүйектерге жататындығын білдіретін негізгі белгі-символдар – бас киімдерде, белдік жиынтықтарда және қару-жарақтарда бейнеленген. Қару-жарақ жыртқыш аңдардың бейнелерін салу арқылы өрнектелген, оны зерттеушілер жауынгерлерді жаулар мен зұлым рухтардан қорғайтын тұмар ретінде түсіндіреді. Жыртқыш аңның найзағайдай шапшаң әрекетін, жауыздығы мен мейірімсіздігін, скифтік шабандоздар мен жауынгерлердің жауды тез жеңуге деген ұмтылысымен байланыстырады. Осылай мысық тектес жыртқыштарды қаһарманмен немесе тәңірмен ұқсастыру ежелгі месопатамиялық мазмұнмен қатысты болуы мүмкін. Осындай зооморфты бейнелері бар бірнеше бұйымдар Шірік рабат ескерткіштерінен де табылды. Мысық тектес жыртқыш аңды бейнелеген жапсырма (2-сур. 1). Алтын жапсырма 2012 ж. Шірік рабат қалашығы, 2-обадан кездейсоқ анықталды. Оның ұзындығы 1.6 см, ені 1.7 см. Жақсы деңгейде сақталған бұл жaпсырмa жолбарыс бейнесінде қaлыптaу техникaсы арқылы дайындалып, шеттеріне бес саңылау түсірілген. Жыртқыш бейнесінің ашулы кейіпі – көздерінің қысыңқы келгендігінен және тұмсық пен ауыз бөліктеріне салынған қатпарлардан, маңдайындағы тігінен түсірілген сызықтардан байқалады. Маңдайы ашық әрі кең, қыртыстары терең әрі иілген сызықтармен түсірілген. Ал құлақтары кішкентай және дөңгелек, көздері қысыңқы, ауыз қуысы ұзынша, бет сүйегі тамшыға ұқсас дөңес бейнеленген. Сонымен бірге, алтын жапсырмада жыртқыш бейнесімен қатар, антропоморфты белгілерде байқалады. Аталмыш бейненің баламасы ретінде Есік обасынан анықталған жолбарыстың бет-пішіні суреттелген цилиндрлі әшекейлерді алуға болады, олар, шамамен, б.д.д. V-IV ғғ. мерзімделеді. Зооморфты бейненің тұмсығы, көзі, қастары, мұрты, ауыз қуысы анық көрсетілген және құлақтары симметриялы орналасқан. Бұл алтын жапсырманы матаға тігу үшін, бұйымның төрт бұрышында саңылау бар. Жолбарыстың тұмсығы жолақтардың қалай орналасқандығына байланысты ерекшеленіп тұрады: егер тұмсық тік жолақтардың (59 дана) арасында болса – созылыңқы түрде, ал, көлденең жолақтардың (54 дана) ішінде тегістелген күйде кездеседі. Есік обасынан тіркелген зооморфты мәнерде дайындалған жапсырмаларда жолбарыстың ғана емес, арыстанның бейнесі де суреттелген. Табылған арыстан бейнесі бар алты бұйымның пішіндері дөңгелек, бүйірлері шығыңқы келген. Ауызы, мұрты, көзі мен тұмсығы мұқият өңделген және бұйымның антропоморфты бейнемен де ұқсастықтары бар. Жапсырманың шеттерінде матаны бекітуге арналған алты тесік орналасқан, оның ішкі жағында мыс оксидінің іздері сақталған. Сондай-ақ, б.д.д. IV-III ғғ. мерзімделетін Берелдің № 11 обасынан да мысық тектес жыртқыштың басы бейнеленген алтын жапсырма және Үржар ауданында орналасқан Үшбұлақ 3 қорымы, 25-обадан табылған жолбарыстың басы бейнеленген қола қапсырманың ұқсастықтарын көруге болады. Осындай жолбарыстың сұлбасы суреттелген жапсырмалар Орталық Қазақстанда орналасқан Қарашоқы1 қорымы, 1-обадан, Талды-2 қорымы, 5-обадан табылып отыр. Тырнақтары бедерленген табанға ұқсас жапсырмалар (2-сур. 2). Бұл бұйым төртбұрышты кесенеден (6-нысан) табылды. Өлшемі 7-8 мм. Үш бұрышына киімге ілуге арналған саңылау келген кесенеден (3-нысан) табылған зооморфты белгілері бар ілмекті алтын сырғаның (2-сур. 3) ұзындығы 8.1 см. Сырғаның төменгі бөлігіне қалыңдығы 1 мм сымнан жасалған салпыншақ бекітілген. Сымның жоғарғы ұшы iлмeктi екі қaйырa oрaп, шиыршықтала төмен қарай түскен және ортасына үш моншақ (шеткі екеуі інжу, ортаңғысы көк түсті шыны) өткізілген. Алсырғаның төменгі жағына маржаннан жануарға ұқсас бейне ілінген. Осындай маржан салпыншағы мен інжу моншағы бар алтын сырғаны К.А. Ақышев Сары Бұлақ және Көктұма қорымдарынан анықтаған болатын, олар да шамамен б.д.д. IV–II ғғ. мерзімделеді.


2.   сур. Шірікрабат мәдениеті ескерткіштерінен табылған алтын зергерлік бұйымдары: 1, 2, 4–6, 8–10, 14 – жапсырмалар; 3, 17, 18 – сырғалар; 7, 12, 13, 15 – салпыншақтар; 11 – моншақ; 16 – сақина. Фото: Олег Белялов (3, 4, 10, 11, 13, 14, 17); Жанболат Утубаев (1, 2, 5–9, 12, 15, 16, 18)


  
Геометриялық өрнек. Шірікрабат мәдениетінде бұйымдарды әшекейлеуде геометриялық өрнектер кеңінен пайдаланған. Соның ішінде, шеңбер, төртбұрыш пішіндегі өрнектер көп кездеседі. Шірік рабат ескерткіштерінен шеңбер тәрізді алтын бұйымдардың бірнеше түрлері табылды.
Сақина пішіндес жапсырмалар (2-сур. 4). Лақатты жерлеу шұңқырынан (1-нысан) анықталған жапсырмалардың диаметрі 0.7 см, қалыптау арқылы жасалған және екі шетінде саңылаулары бар. Осындай жапсырмалар Есік обасынан және Алтай тауларының солтүстік-батысында орналасқан Бугры археологиялық кешенінің жерлеу орындарынан тіркелді.
Қарапайым және лақатты жерлеу шұңқырларынан (1, 3, 5, 6-нысандар), Шірік 4 обасы, Мыңарал кесенесінен және Қарабас қамалынан табылып отырған пішіні жарты шарға ұқсас сопақша келген жапсырмалардың (2-сур. 5) көлемдері 4×4 мм-ден 8×6 мм аралығында кездеседі. Қалыпталған, бүйір жағында екі (кейбірінде үш) саңылаулары бар. Ал диаметрлері 5 мм болатын түйме тәріздес жапсырмалар (2-сур. 6) Шірік 4 обасынан анықталды. Екі шетіне матаға қадауға лайықталып, саңылау ойылған. Бұндай жапсырмалар Есік обасында кездеседі.
Диаметрі 9 мм болатын шетінде бисерлері бар дөңгелек жапсырмалар (2-сур. 8) Шірік 4 обасынан табылды. Қалыптау арқылы дайындалған, ортасы шығыңқы, жан-жағына майда моншақтар кері жағынан үшкір құралмен соғу негізінде жасалған. Ал ішкі бетіне сақина іспетті ілмек дәнекерлеу арқылы бекітілген.
Шірік 4 обасынан анықталған циркульдік өрнек түсірілген жапсырманың (2-сур. 9) диаметрі 9 мм. Ортасы шұңқырланған бірнеше шеңберден тұратын, циркульдық өрнекпен безендірілген. Қалыптау әдісімен жасалған және екі шетінде екі ойығы бар. Циркульдік өрнек шірікрабат мәдениетінен анықталған бұйымдарда көптеп кездеседі, мысалы, сүйектен жасалған тарақ, қыш ыдыстар осы оюмен безендірілген.
Келесі әшекей түрі салпыншақтарға жеке-жеке тоқталсақ: айшық тәрізді салпыншақтың (2-сур. 7) өлшемі 1.6×1.4 см. Жоғарғы жағында ілмегі бар айшықтың беткі жағына доға тәріздес декор дәнекерленген. Салпыншақ Шірік 4 обасынан табылды. Ұқсас айшықтар Есік обасынан және Бугры кешенінен табылған. Ал бүйірі шығыңқы дөңгелек салпыншақ (2-сур. 10) лақатты жерлеу шұңқырынан (1-нысан) табылды, ұзындығы 93 мм. Екі жартышарды бір-бірімен дәнекерлеу арқылы жасалған, іші қуыс. Жоғарғы жағы дөңгелекше келген, ілмегі бар.
Бүйірі шығыңқы алтын моншақ (2-сур. 11) лақатты жерлеу шұңқырынан (1-нысан) тіркелді, диаметрі 4 мм. Екі жартышар бір-бірімен дәнекерленіп, ұштарына сымнан дайындалған екі сақина орнатылған. Сондай-ақ, лақатты жерлеу шұңқырынан қоңырау түріндегі салпыншақ (2-сур. 13) тіркелді, өлшемі 0.92×1.07 см болатын қоңыраушаның жоғарғы ұшына екі бедерленген ілмек дәнекерленген. Осындай қоңыраушалар Шілікті 2 қорымы, 1-обадан табылған.
Моншақ түріндегі салпыншақтардың (2-сур. 12) жоғарғы бөлігі шар тәріздес болса, төменгі бөлігі ортасы қуыс дөңгелек. Олардың арасын екі ілмек сым байланыстырып тұр. Екі бөлікте майда моншақтармен дәнекерленген. Жалпы ұзындығы 1 см. Олар Шірік 4 обасынан анықталды.
Қабыл қамалынан кездейсоқ табылғандөңгелек салпыншақтың (2-сур. 14)өлшемі1.7×1.3см.Алқа өткізуге арналған жоғарғы бөлігінде сақина тәрізді ілмек пен жұқа алтын пластина бар. Ал бірнеше сымнан оралып жасалған екі құрамалы салпыншақ (2-сур. 15) Егістік кесенесінен табылды. Оның ұзындығы 4.5 см. Құраманың біріне моншақ өткізілгенін көреміз.
  
Келесі әшекей түрі диаметрі 1.7 см болатын жұқа тапталған алтын қаңылтырдан жасалған сақина (2-сур. 16) Егістік кесенесінен табылды. Алтын сымнан дөңгелене иіліп, тұйықталмай дайындалған сырға (2-сур. 17) кесенеден (3-нысан) анықталды. Өлшемі 2.98×0.1 см. Осыған ұқсас Орталық Қазақстан аймағындағы Қаратал қорымынан анықталған алтын пластинадан әзірленген сырғаның қысқа ілмегі тұйықталған және ұқыпсыз соғылған. Келесі сырға Нұра өзенінің бойында орналасқан Жыланды қорымының 1-обасынан табылған. Оның ұшына жұқа алтын сым дәнекерленіп, көгілдір моншақ бекітілген. Егістік кесенесінен тіркелген салпыншақты сырғаның (2-сур. 18) ұзындығы 4.9 см. Ол үш бөліктен тұрады: біріншісі сымнан oрaлғaн caқинa болса, екіншісі амфора пішініндегі бейне, ал, үшінші бөлігіне төрт жағында алтын сымдары бар салпыншақтардың ұшына ұсақ моншақтар ілінген. Амфора тәрізді салпыншақты сырғалар Месопотамия және Иран аймағында кездеседі. Олар б.д.д. III-II ғғ. мерзімделген.Келесі көп кездесетін түрге төртбұрыш пішіндес бұйымдар жатады. Оларды жердің төрт негізгі бағыты (оңтүстік, солтүстік, шығыс, батыс) мен төрт мезгілі арқылы суреттелген деп Л.А. Кинёва өз еңбегінде көрсеткен. Шаршы пішіндес жапсырмалар (3-сур. 1). Лақаттыжерлеушұңқырынан(1,5-нысандар)кездескен бұл бұйымдардың өлшемі 1.40 см. Ортасы төртбұрышты ашық және төрт жағындағы құлақшаларға бекітуге лайықталып саңылаулар салынған. Өлшемі 1.2×0.9 см болатын төртбұрышты жапсырма (3-сур. 2) кесенеден (6-нысан) табылды. Ал Шірік 4 обасы мен кесенеден (6-нысан) табылған ромб түріндегі жапсырмалардың (3-сур. 3) өлшемі 1.4×0.8 см. Олар қалыптау әдісі арқылы жасалып, екі шетіне матаға тігуге арналған саңылау түсірілген. Осыған ұқсас бұйымдар Есік, Шілікті, Аралтөбе обаларынан табылған болатын. Жалпы, зерттеушілер ромб пішінінің символикасын, негізінен, табысты аңшылық, тайпаның гүлденуі сияқты идеялармен байланысты деп санайды, ал, кейінірек, егіншілік дәуірінде бұл белгі егіс алқабын бейнелейтін құнарлылық символына айналады.Қарапайым және лақатты жерлеу шұңқырларынан (1, 3, 6-нысандар), Шірік 4 обасы және Мыңарал кесенесінен табылған цилиндр пішіндес түтікшелердің үш түрі кездеседі, олардың өлшемдері 0.4–2 см аралығында:
1. Түтікшелер (үзбелер) қабатталған жұқа алтындарды орау арқылы цилиндр пішінде дайындалған (3-сур. 4). Мұндай түтікшелер Есік және Шілікті обаларынан табылған.
2. Сыртқы беті бедерлену арқылы қалыпталып жасалған кертпелі түтікшелер (3-сур. 4). Осы түтікшелердің баламалары Есік, Шілікті 2, және Талды-2 қорымдарынан табылған.
3. Цилиндр пішініндегі түтікшенің ортасы қуыс, сырты майда моншақтармен дәнекерленіп, безендірілген (3-сур. 5). Өлшемі 0.7×0.4 см. Осындай декормен безендірілген бұйымға Талды-2 кешенінен тіркелген түймелік жатады. Ерте темір дәуірінің зерттеушілері бұл мотивті «күрделі шиыршық» деп атайды.
Кертпелі жапсырмалар (3-сур. 6). Қалыптау арқылы сыртқы беті бедерленіп дайындалған. Жапсырма Шірік 4 обасынан табылды. Ұзындықтары 1.1×1.2 см, ендері 0.4×0.5 см. «Т» тәрізді жапсырмалар (3-сур. 7) лақатты жерлеу шұңқырынан (1-нысан) анықталды, өлшемі 0.78×0.68 см. Қалыптау әдісімен дайындалған және үш бұрышына матаға бекітуге арналған саңылаулар түсірілген.
Ширатылған сым (3-сур. 8). Сымды жұқа тапталған алтын қаңылтырды ширату арқылы жасаған. Олар, шамасы, бау мен былғары жіптерді безендіру мақсатында пайдаланған болуы мүмкін (?). Аталған ширатпа лақатты жерлеу шұңқырынан (1-нысан) және кесенеден (6-нысан) табылды. Дәл осындай сымдар Бугры кешені, 4-обадан тіркелген.
Сонымен бірге, ромб пішініндегі және тілікше түріндегі фольгалар да кездеседі (3-сур. 9, 10). Ромбтың өлшемі 4.5×2.3 см, ал, тілікшелердің өлшемі 1.9×1.3 см, 2.6×0.4 см. Қоғамдағы әлеуметтік мәртебелік құрылымның күрделенуінен және киімдерді әшекейлеуде әртүрлі пішіндегі фольгаларды қолдану қажеттілігі туындады. Сондықтан былғарыдан жасалған киімдер мен заттардың сыртын қаптау үшін қолданылған.


   3. сур. Шірікрабат мәдениеті ескерткіштерінен табылған алтын зергерлік бұйымдар: 1–3, 7, 9, 10, 13–15, 17, 18, 20 – жапсырмалар; 4–6 – үзбелер; 8 – сым; 11, 12 – салпыншақтар; 16 – моншақтар; 19 – қапсырма. Фото: Олег Белялов (1–3, 7, 10, 13, 14, 17, 18, 20); Жанболат Утубаев (4–6, 8, 9, 11, 12, 15, 16, 19)


  
Өсімдік бейне
Шірік рабат ескерткіштерінің әшекей бұйымдарында көп кездесетін келесі декор түріне өсімдік өрнегі жатады. Қарастырылып отырған өнердің негізгі сипатты белгісі – көркемдік ерекшеліктердің сан алуандығынан, яғни, әртүрлі гүлді өрнектердің мотивтері мен композицияларының жиынтығынан көрінеді. Аталмыш ескерткіштерден қызғалдақ бейнеленген салпыншақ пен үш жапырақты өсімдікке ұқсас, гүл тәрізді, шырша бейнесі өрнектелген жапсырмалар анықталды. Қызғалдақ гүлі бейнесіндегі салпыншақтар (3-сур. 11, 12). Шірік 4 обасынан табылған бұл бұйым қалыптау әдісімен дайындалған, өлшемі 1.5×0.6 см. Оның жоғарғы бөлігіне алтын сым арқылы ілмек дәнекерленген. Дәл осындай өрнекте бейнеленген алтын сырға 1958–1960 жж. Бәбіш мола 2 жерлеу ескерткішінен табылған болатын. Басты ерекшелігі қызғалдақтың төменгі бөлігіне моншақтары бар екі салпыншақ бекітілгендігі. Ал, жоғарғы бөлігіне дөңгелек ілмек дәнекерленген. Төрт жағында киімге ілуге арналған саңылаулар орналасқан дәл осындай салпыншақ б.д.д. ІІІ-ІІ ғғ. мерзімделетін Теңлік обасынан табылды. Сондай-ақ, Тәжікстан Республикасы, Бешкент алқабында орналасқан Тулхар қорымы, XVI, 1 обадан басы ССШ бағытталып, шалқасынан жерленген әйел адамның жанынан төрт салпыншағы бар, құс бейнесі немесе төңкерілген қызғалдақ бейнесі бар алтын сырға анықталған.
Шырша тәрізді жапсырмалар (3-сур. 13). Жұқа тапталған алтын қаңылтырдан қалыптау арқылы жасалған бұл жапсырмалар лақатты жерлеу шұңқырларынан (1, 5-нысандар) анықталды. Олардың өлшемі 0.86×0.77 см. Жапсырманың шеті тіліктелген жапырақ тәрізді, ал, ортасына пішіні үшбұрышты және ромб болып келетін ойық салынған. Төменгі және жоғарғы бөліктерінде ілуге арналған үш саңылау бар.
Үш жапырақты өсімдікке ұқсас жапсырманың (3-сур. 14) өлшемі 3.76×2.41×0.24 см. Қалыптау арқылы алтыннан дайындалған жапсырма лақатты жерлеу шұңқырынан (1-нысан) тіркелді. Гүл қауызына ұқсас етіліп безендірілген өсімдіктің екі тостағаншасының ұштары төмен қарай иілген. Ал төменгі бөлігі жалпақ, бұрышталып жасалған. Жапсырманың шеті 2.2–2.4 мм-ге қайырылған және оған ілуге арналған сегіз саңылау салынған. Айта кететін жайт, бұл өрнек қазақ халқының арасында кеңінен таралған «қошқар мүйізге» де ұқсас келеді. «Қошқар мүйіз» қолданылу аясы жағынан зооморфты өрнекке жатқызылады және ежелгі тайпалар мен әртүрлі мәдениеттердің дүниетанымымен тікелей байланысты. Скифтік және түркілік мифология бойынша мүйізді жануарлар (қошқар мен арқар) – ғаламның жоғарғы бөлігін бейнелейтін аспан кереметтерімен байланысты суреттелген. Бұйымдарға доға және спираль тәрізді мүйіздердің салынуы, адамдарға қызмет ету үшін аспаннан жерге түсірілген құдайлық белгіні білдірген. Қошқар мүйізге ұқсастырылып дайындалған үш жапырақты өсімдік бейнесі бар жапсырма Есік қорымынан анықталған.
Өсімдік жапырағы бейнеленген жапсырмалар (3-сур. 15) Егістік кесенесінен табылды, фрагмент түрінде сақталған бұйымда өсімдік жапырағы бейнеленген немесе «арқар мүйіз» өрнегі суреттелген. Жапсырманы шетіндегі саңылаулар арқылы киімге бекіткен болуы мүмкін. Оның өлшемі 2.5 см.
Дәнге ұқсас моншақтар (3-сур. 16). Пішіндері бидай мен күріш дәндеріне ұқсайтын моншақтар Егістік кесенесінен тіркелді, өлшемдері 0.6×0.3 см және 0.4×0.3 см.
Өлшемі 1.0×1.6 см болатын жапырақ бейнесіндегі жапсырмалар (3-сур. 17) кесенеден (6-нысан) табылды. Пішіні жүрекшеге ұқсас жапсырма қалыптау арқылы жасалған. Теңлік обасынан осыған ұқсас – лотос өсімдігінің күлтесі тәрізді алтын бұйым табылды. Гүл бейнеленген жапсырмалар (3-сур. 18) кесенеден (6-нысан) тіркелді, ұзындығы 2.5 см, ені 2.0 см. Қалыптау әдісімен дайындалған, төрт күлтесі әсем бедерленген, ортасына және төрт шетіне киімге ілуге арналған саңылаулар түсірілген. Саңырауқұлаққа ұқсас қапсырмалар (3-сур. 19). Лақатты жерлеу шұңқырынан (9-нысан) табылды. Қалыптау арқылы жасалған. Осыған ұқсас қапсырмалар Шілікті 2 қорымы, 1-обадан кездеседі.Орнитоморфты бейне Сақ кезеңінде өмір сүрген мәдени-тарихи қауымдастықтардың көркем өнеріндегі жарқын және танымал бейнелерінің біріне «құс» жатады. Негізінен, құстардың суреттері метал бұйымдарға, керамикалық ыдыстарға, әшекейлерге салынған. Сібір халықтарында ұшатын құстар маңызды саналса, ал, түркі тайпаларының мифологиясында суда жүзетін құстардың алатын орны ерекше болып келеді. Шірік рабат ескерткішінен осындай құс бейнесіндегі жапсырмалар анықталды. Қораз түріндегі жапсырма (3-сур. 20) жалпы өлшемдері 2.0×2.3 см. Айдары мен құйрық қауырсыны тоғасына жалғасып кеткен. Тоғасы жартылай шеңберленген, диаметрлері 2.2×2.0 см. Құйрық қауырсыны екі сызық, қанаты үш параллель сызықпен бедерленген. Көзі үш бұрыштылана суреттелген. Тұмсығы 3 мм шығыңқы, бас жағы жіңішке ортасы 2 мм жуан. Төсіне екі сызық доғалдандыра келтірілген. Сирағы 5 мм шығыңқы. Тырнақтары артқа 4 мм доғалана, тепкісі артқа 2мм қайырылған. Тырнағы мен тепкісінің ара қашықтығы 3мм. Тоғасында киімге тігілетін үш ойық және аяғында бір ойығы бар. Аталған жапсырма лақатты жерлеу шұңқырынан (5-нысан) табылып отыр. Жапсырмада суреттелген қораз бейнесінің жақын баламасын Берелдің 8-обасынан табылған қола айнаның тұтқасында сомдалған құс бейнесінен көреміз. Осындай құс бейнесіндегі жапсырма Алматы қаласында орналасқан Ұлжан қорымы, 4-обадан 2006 ж. табылған болатын. Бейнеден қанаттары және басы мен құйрығы бедерленген ұшып бара жатқан құсты көреміз. Алтай өлкесіндегі Урсул өзенінің бойында орналасқан Балық-Соок І қорымынан анықталған қораз бейнесіндегі жапсырма б.д.д. V-IV ғғ. мерзімделеді. Қоладан дайындалған бұл жапсырмалар сериясы (20 дана) алтынмен қапталған және қораздардың басы артқа бұрылған түрде, қанаттары жоғары көтеріліп бейнеленген. Олар бірінші Пазырық обасынан табылған кейбір грифондардың қанаттарымен бірдей, стилистикалық түрде (ассириялық) жасалған. Ал айдарлары төрт тісті өрнекпен суреттелген, тұмсығы жуан, әрі қысқа, көзі шығыңқы келген. Сондай-ақ, Солтүстік Қаратеңіз аймағындағы Нимфея қорымынан (б.д.д. 425–400 жж.) осындай жапсырмалар тіркелген. Басы солға қаратылып бейнеленген қоразға ұқсас бес алтын жапсырмалар – алқаның бір бөлігі болған. Айдары мен мойнындағы қауырсындары параллель тік, ал, қанаты көлденең ойықтармен, құйрығы үш өлшемді қисық сызықтармен көрсетілсе, көзі шығыңқы, сәл дөңес күйде суреттелген. Сыртқы бөлшектеріне гравировка жасалған. Б.д.д. Vғ. мерзімделетін Семибратный (Кубань өлкесі) обасынан табылған қораз бейнеленген жапсырма алтыннан қалыптау арқылы жасалған. Олардың басы артқа бұрылған, көздері бадам тәріздес, қанаттары алға қарай иіліп, көтерілген, құйрықтары желпуіш сияқты жайылған. Көптеген ғалымдар Семибратный және Пазырық обаларындағы материалдық мәдениеттің ұқсастығына ұзақ уақыт бойы назар аударып келді. Алайда, Алтай мен Кубань арасындағы тікелей байланыстардың болғандығын көрсететін нақты деректер әлі анықталмады. Бұл жақындықты, біріншіден, Алтайдың Батыс Азия, Қытай, Үндістанмен сауда қарым-қатынастары арқылы, ал, екінші жағынан Кубань аймағының Грекия және Ахеменидтік Иран өлкесімен берік байланыстардың болғандығымен түсіндіреді.
Талқылау 
Көркем шығармашылықтың барлық түрлері сияқты зергерлік өнердің де өзіндік ерекшеліктері бар. Алуан түрлі әлеуметтік функциялар мыңдаған жылдар бойы әшекей бұйымдарға маңызды   салттық-мәдени рөл беріп келді. Тіршілік циклінде қызмет ететін әшекей бұйымдардың дәстүрлі кешені әртүрлі рәсімдермен, күнделікті тұрмыспен тығыз байланыста болды. Сондай-ақ, зергерлік бұйымдар қоғам мен адамның ішкі әлемі арасындағы қарым-қатынастың белгісі ретінде ерекше қарастырылды. Жалпы, сақ-скиф обаларынан аң стилінің мыңдаған үлгілері табылды және олардың барлығы сюжеттік құрамы мен орындау мәнері арқылы әлемде көркем шығармашылықтың жоғары құндылықтарын көрсетеді. Зооморфты бұйымдарды жасау барысында, шебер, өз көзқарасы арқылы жануарларды түрлендіреді: бұғы, бұлан, тау ешкінің – мүйізі, құлағы, тұяқтарын; қабылан, арыстан, қасқырдың – азуы, тұмсықтары мен танаулары (қос тұяқтыларға қатысты), құлағы, табандарын; бүркіттің – тұмсығы, көзі, тырнағын әсем бейнелейді. Дененің пішінін шығару кезінде, негізінен, иық пен жамбасқа баса назар аударылған. Жануардың өзіне тән сипаты мен позасын көрсететін осындай үйлесімділік сақ-скифтік аң стилінің ең маңызды белгілерінің бірі болып табылады. Б.д.д. V ғ. басында сақ-скиф өнерінде елеулі өзгерістер орын алды: зооморфты репертуарлар байытылып, жергілікті фаунаға тән жануарлардың (қасқыр, аю, бұлан) бейнелері кеңінен тарала бастады; фантастикалық құстардың орнына грек-парсы ою-өрнегі мен арыстан грифоны, аңдардың күресіп жатқан көріністері пайда болды. Аталмыш кезеңде аң стиліне тән әртүрлі сәндік-қолданбалы тенденциялар ерекше даму үрдісіне ие бола бастайды. Яғни, бейнелерді салу кезінде зооморфты композицияларға геометриялық және өсімдік өрнектері (пальметта, розетка) қосылып, жаңа үлгідегі бұйымдар шыға бастайды. Ал геометриялық мотивтердің композициясы, негізінен, Таяу Шығыс, Орталық Азия мен Қытайдың өнерінен алынған және олар дәстүрлі дүниетанымға, сенімге, мифологияға, талғамға сәйкестендіріліп жасалған. Соның ішінде, геометриялық өрнектердің арасында шеңбер, төртбұрыш сынды өрнектер көп кездеседі. Шеңбер антикалық мәдениетте – болмыстың ең маңызды және іргелі қасиеттері саналатын абсолютті теңдік, біркелкілік, түзулік, мәңгілік, шексіздік туралы ойлардың көрсеткіші саналды. Сұлулыққа, жақсылыққа, сүйіспеншілікке қатысты ғибратты ұғымдар – шеңбер арқылы бейнеленді, ал, оның пішіні көктегі кемелдік (Құдай, күн, аспан, ғарыш) түсінігімен байланысты болды. Ежелгі егіншілер төрт бағыт (шаршы) ұғымын маңызды деп санаған және осы төрт бағыттың ортасында өмір сүрген кезде ғана адамдар өзін төрт құбыласы тең әрі өздерін қауіпсіз сезінген деп тұжырымдайды. Ал спираль белгісі әлемде реттілік және тәртіпті сақтайды деген түсінік болған. Өсімдік өрнегі – бірдей, кейде, қайталанатын өсімдік мотивтерін (жапырақтар, жүзім шоғыры, гүл және т. б.) қолдана отырып жасалған декордың ерекше түріне жатады және ежелгі тұрғындар арасында геометриялық өрнектен кейін көп таралған өрнек болып саналады. Декордың бұл түрінің пайда болуы, ең алдымен, адамзаттың мал шаруашылығынан егіншілікке ауысуымен байланысты болып келеді. Ол мыңдаған жылдар бойы тұрмыстық заттарды, әшекей бұйымдарды, сәулет құрылыстарын, қару-жарақтарды, шаруашылық құралдарын және т. б. безендіру мақсатында қолданылды. Келесі өрнек түріне жататын орнитоморфты бейне ежелгі тұрғындардың өмірі мен салт-дәстүрінде маңызды орын алған. Соның ішінде, бұйымдарға салынған қораз бейнелері салауат пен молшылықтың, жақсылықтың нышаны ретінде саналған. Қораз туралы осындай түсініктер әртүрлі тарихи дәуірлерде болған. Оған тек археологиялық деректер ғана емес, этнографиялық мәліметтер де дәлел. Мысалы Ежелгі Рим идеологиясында қораз сәуегейлік мақсатында және ауа-райын болжау үшін қолданылса, Ежелгі Грекияда оны хтоникалық құс деп есептеген. Қазақы танымда, адамзаттың жануарлармен байланысынан туындаған – қошқар мүйіз, құсқанат оюлары мен өсімдік әлеміне негізделген – гүл, жапырақ, сабақ, шырмауық сияқты өрнектерді пайдалану кеңінен таралған. Шірік рабат ескерткіштерінен анықталған, осы өрнек түрлерімен безендірілген әшекей бұйымдар, негізінен, қалыптау әдісі арқылы жасалған, олар б.д.д. IV–II ғғ. мерзімделеді. Соның ішінде, жарты шарға ұқсас алтын жапсырмалар мен түтікшелер көп кездеседі. Ал ең жарқын түрлерінің біріне мысық тұқымдас жыртқыш бейнеленген жапсырма жатады, ол Есік обасынан табылған материалдармен өте жақын болып келеді. Сондай-ақ, өсімдік өрнегімен безендірілген қызғалдаққа ұқсас жапсырманың маңызды этнографиялық мәні бар. Яғни, шебердің өзі жасаған бұйымына қызғалдақты нақыштап салуы – ұрпағы өсіп-өнсін деген ырыммен байланысты жүзеге асырылған. Себебі, қызғалдақ дала гүлі болғандықтан адамзат көмегінсіз, баптаусыз өздігінен өсіп, көбейеді. Әрі әсемдік пен шаттықтың белгісі саналған қызғалдақ арқылы далалық өмірден алған әсерлері мен сезімдерін суреттеген. Мақалада тоқталып өткен циркульдік өрнек түсірілген дөңгелек жапсырмалар да ерекше қызығушылық тудырады. Осындай декор Тахти-сангин қалашығындағы Окс ғибадатханысынан табылған қобдишаның бүйір бөлігіне салынған және эллиндік дәуірмен кезеңделеді. Археологиялық деректерге сүйене отырып, шірікрабат мәдениетінің сауда және мәдени байланыстары кең көлемде дамыған деп айтуға болады. Олардың негізгі бағыттары – Орталық Азия, Жетісу, Орталық, Шығыс Қазақстан аймағы, Хорезм, Бактрия Оңтүстік Орал және т. б.
Нәтиже
Шірікрабат мәдениетінен тіркелген сары металдан жасалған бұйымдардың ішінде 13 үлгіге Қ.И. Сәтбаев атындағы Геология институтының зертханасында химиялық талдау жұмыстары жүргізілді. Шірік рабат кешенінің нысандарынан анықталған зергерлік бұйымдар күміс пен мыстың аздаған қоспалары бар жоғары сапалы алтыннан дайындалған. Негізінен, әшекей бұйымдардың құрамында мыстың төмен мөлшерде (<0,5%) кездесуі, алтынды табиғи түрде (шашыраңқы) пайдаланғандығын көрсетеді. Талданған сынамалардың ішінде алтынның жалпы диапазоны 76.33–98.47% аралығында түрленеді. Күмістің максималды диапазоны 22.21%-ға жетсе, орташа мәні 13.6%-ды, ал, мыс 0.26–2.10% қоспаны құрайды (1-кесте).


1–кесте – Шірік рабат ескерткіштерінен анықталған алтын бұйымдардың химиялық құрамы 


Қорытынды 
Сәндік-қолданбалы өнер ең ежелгі, әрі қолданылу аясы кең өнерлердің біріне жатады. Аталмыш өнерде ою-өрнектің мағынасын көрсететін терең рухани ұстаным, уақыт ырғағы, әр дәуірдің салт-дәстүрлері, әдет-ғұрыптары бейнеленген. Зергерлік бұйымдарды олардың нышаны мен мәдени-тарихи маңыздылығы тұрғысынан қарастыру төмендегідей негізгі қорытындыларды жасауға мүмкіндік береді:
   1. Дәстүрлі мәдениет контекстінде зергерлік бұйымдардың пайда болу және даму үрдістерін зерттеу – мәдениеттің бейнелері мен нышандарын анықтауға, халықтардың ұлттық ерекшеліктерін ашуға мүмкіндік беріп, этникалық топтар мен өркениеттердің әртүрлі болғандығына қарамастан, олардың рухани (сакралдық, эстетикалық), практикалық (күнделікті, қорғау, рәсімдік) және әлеуметтік (сәйкестендіру, стратификациялық) қызметтерінің ортақ тұстарын анықтауға көмектеседі.
   2. Алғашқы зергерлік бұйымдардың пайда болуы, қорқыту, үркіту қызметін атқарған бойтұмарлармен байланысты. Олар әртүрлі символдық-сиқырлы мағынаны білдіріп, адамның Ғалам, Жер, Құдай, табиғат, өмір, өлім туралы түсініктеріне негізделген рухани әлемді сипаттайды.
Шірік рабат ескерткіштерінен анықталған сәндік-қолданбалы өнер туындылары да – ғалам мен адамның қарым-қатынасы (күн, ай таңбалары), қоршаған әлем, табиғат туралы (анималистік, жансыз табиғат нышандары) және діни, этикалық және эстетикалық құндылықтарды жүйелеуге мүмкіндік беретін белгілерден тұрады. Аталмыш әшекей бұйымдарды семиотикалық тұрғыдан талдау арқылы шірікрабат тұрғындарының рухани дәстүр ерекшеліктері сипатталып алғашқы қадам жасалды. Б.д.д. I мыңж. ортасы және екінші жартысымен мерзімделетін шірікрабат археологиялық мәдениеті ерте темір дәуіріндегі сақ тайпалары негізінде қалыптасып, әрі қарай отырықшы-егіншілік мәдениет ретінде дамығанын көрсетті. Егіншілік оазистерін мекендеген тұрғындар Оңтүстік Түгіскен, Ұйғарақ және Сеңгір-там 2 секілді ерте сақ ескерткіштерін қалдырған байырғы бақташы тайпалардың ұрпақтары болды деп есептеуге толық негіз бар. Сондай-ақ, Арал өңірі ежелгі керуен жолдарының орталығы болып, Орталық, Шығыс Қазақстан және Жетісу сақ тайпаларымен дәстүрлі мәдени тығыз байланыс жасағанын көреміз. Оған Шірік рабат ескерткіштерінің әшекейлері, соның ішінде, «аң стилінде» жасалған жапсырманың Талды-2, Берел қорымдары және Есік обасынан табылған бұйымдармен ұқсас болуы дәлел. Жалпы, Шірік рабат ескерткіштерінен анықталған зергерлік бұйымдардың арасында геометриялық (1140дана) және өсімдік (53дана) бейнелері басым екендігін аңғарамыз. Сырдарияның төменгі ағысын мекендеген шірікрабат археологиялық мәдениетінде мамандандырылған қолөнер өндірісі бар үлкен қоныстар, ірі бекіністі құрылыстар, кесенелер (пантеон), жерлеу орындары, көптеген ұсақ ауылдық қоныстардың және жекелеген үй-жайлардың болуы, аталмыш өңірде ерте мемлекеттік құрылым болғандығын тағы бір нақтылай түседі.