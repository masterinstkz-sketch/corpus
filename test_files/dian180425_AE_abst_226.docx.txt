Аңдатпа
К.Д. Ушинский атындағы Петропавл мемлекеттік педагогикалық институты мен Солтүстік Қазақстан облыстық тарихи-өлкетану музейі базасында Г.Б. Зданович Солтүстік Қазақстан археологиялық экспедициясын (СҚАЭ) 1967 ж. құрды. 1970-1980 жж. экспедиция жұмыстарын қаржыландыруға Облыстық ескерткіштерді қорғау қоғамы, Облыстық балалар экскурсия-туризм стансасы, Пионерлер сарайы атсалысты. Осы ұйымдардың арқасында тарихи-мәдени мұраның жүздеген ескерткіші ашылып, зерттелді, жыл сайын үш-төрт ай бойы үлкен алаңдарда қазба жұмысын жүргізіп, әртүрлі дәуірдегі ірі ескерткіштерді зерттеуге мүмкіндік туды. Алынған материалдар негізінде СҚАЭ ғалымдары мезолит пен неолит, қола дәуірі андронов мәдени-тарихи қауымдастығы және Орал-Қазақстан даласындағы ерте темір дәуірін кезеңдеп, оның хронологиясын жасап шықты. Жүздеген мың артефакт ғылыми айналымға енгізілді, атбасар неолиттік мәдениеті, алғашқы жылқышылардың ботай мәдениеті, жауынгерлік күймелері мен қорғаныс құрылыстары салынған қоныстарымен ежелгі қола құюшылардың петров мәдениеті, соңғы қоланың сарғара мәдениеті сияқты жаңа археологиялық мәдениеттер ашылып, бөлінді; жүздеген ғылыми еңбек жарық көрді. Палеолит пен орта ғасыр әлі күнге дейін аз зерттелген кезеңдер болып отыр.
Түйін сөздер: Солтүстік Қазақстан, тас ғасыры, қола дәуірі, археологиялық барлау, ескерткіштер, артефактілер, трасология