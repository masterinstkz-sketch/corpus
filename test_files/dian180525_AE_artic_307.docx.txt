Ортағасырлық Жаргүл төрткүлдерінің керамикалық және остеологиялық материалдарын талдау нәтижелері: палеоэкономикалық аспект (оңтүстік Қазақстан)


Кіріспе
Талас өңірінде Қарахан мемлекеті тұсында елді мекендердің саны күрт артқандығы бәріне белгілі. Олардың саны айтарлықтай деңгейде төрткүлдердің есебінен көбейгенін бүгінде жал болып қоршап жатқан орындары дәлелдейді. Жоспары бойынша шаршы немесе тіктөртбұрыш пішініндегі төрткүлдерді өңірдің барлық аймағынан кездестіруге болады. Талас және Аса өзендері бассейнінде жекелеп есептегенде, тоқсанға тарта төрткүл бар. Ескерткіштің осы түрі жекеше де, шоғырланып та кездеседі. Бір жерге екі және үш төрткүлдің орналасуы сирек болса да ұшырасады. Жалпы төрткүлдердің орналасуы әртүрлі: біреулері шатқалдың аузында, келесі біреулері бұлақ көзі мен шағын жылғалардың жағасында, тағы біреулері үлкен өзендердің бойында орналасқан. Кейбір төрткүлдердің керуен жолдары бойына жайғасқандығы анық. Жүргізілген далалық және зертханалық зерттеулер төрткүлдердің көбі Х–ХІІ ғғ. тіршілік еткендігін көрсетті. Төрткүлдердің шоғырланып орналасу тәртіптері әртүрлі. Үш төрткүлден тұратын ескерткіштердің көбі бір сызық бойында орналасқан болса, келесі біреулері жер жағдайына қарай шашырап орналасқан. Дегенмен, төрткүлдер қандай да бір тәртіппен орналасқан болуы мүмкін. Шоғырланып орналасқан төрткүлдердің көлемдері мен құрылымдарында айырмашылықтар бар. Демек, бір жерде орналасқан төрткүлдердің топографиясы бір-біріне ұқсамайды. Талас өңірінде орналасқан Жаргүл төрткүлдерінің де топографияларынан ерекшеліктер анық байқалады. Осы үш төрткүлден тұратын Жаргүл ескерткішінде 2021 ж. жүргізілген далалық зерттеулерде олардың сипаттамаларына ғана емес, мәдени қабаты мен құрылысы, қолөнері мен шаруашылығы туралы құнды мәліметтер қордаланды.
Зерттелу тарихына шолу
Ескерткішті 1936 ж. КСРО ҒА Қазақ филиалы мен ММТИ-дің Семиречье археологиялық экс-педициясы (жетекшісі: А.Н. Бернштам) ашып зерттеген. Экспедиция құрамындағы А. Тереножкин Талас өзенінің төменгі ағысындағы ежелгі және ортағасырларға жататын ескерткіштерді есепке алады. Нарымбай төрткүлінен кейін үш км жердегі ежелгі құрылыстың төбе болып жатқан орынын, одан қыш сынықтардың табылғанын айтып өтеді. Нарымбай төрткүлінен соң Тегістік ауылының оңтүстігіндегі үш км жерде шоғырланып орналасқан үш төрткүлді шартты түрде нөмірлеп толық сипаттамаларын береді. ХІХ ғ. екінші жартысында жасалған бас штабтың топографиялық картасында ескерткіштің орны «Жаргүл бекінісінің қирандысы» деп көрсетілген. 1960 ж. жарық көрген алғашқы «Қазақстанның археологиялық картасы» тізіліміне «Тегістік бекіністі қонысы» деген атпен енген. Үш ескерткіштің де қысқаша сипаттамасы беріліп, VІІІ–ХІІ ғғ. мерзімделген. 1978ж. Жамбыл облыстық тарихи-өлкетану музейінің экспедициясы (К.Байбосынов) Тегістік ауылы Чапаев атындағы совхоз аумағындағы осы төрткүлдердің екеуін ғана белгілеп, ХІ–ХІІІ ғғ. жататын «бекініс» деп береді. Экспедиция биіктігі аласа келген екінші төрткүлдің сипаттамасын келтірмейді. 2010 ж. «Археологическая экспертиза» ЖШС-нің Ескерткіштер жинағы экспедициясы (С. Ақылбек, Ш. Құдабаев) ескерткішті «Жаргүл төрткүлдері» деп атап, 1936 ж. А.И. Тереножкин жазған сипаттамаларды географиялық координаттары, жоспары және үшінші төрткүлдің суретімен толықтырады. Төрткүлдерді ХІ–ХІІІ ғғ. деп мерзімдейді. 2021 ж. Ә.Х. Марғұлан атындағы Археология институтының Оңтүстік Қазақстан кешенді археологиялық экспедициясының Талас археологиялық отряды (Е.Ш. Ақымбек) Жаргүл төрткүлдерінің материалдық мәдениеті мен өмір сүрген уақытын анықтау барысында үшеуіне де далалық зерттеу жұмыстарын жүргізді.
Зерттеу жұмыстары
Жаргүл төрткүлдері Талас өзенінің сол жағалауынан келіп құятын Сарыөзек және Көшеней өзендерінің аралығында, өзен террасасының үстінде орналасқан. Әкімшілік-территориялық жағынан Қазақстанның Жамбыл облысы Байзақ ауданы Тегістік ауылынан 4 км оңтүстік-шығыста жатыр. Үш төрткүлден тұратын ескерткіш үшбұрыш жасап орналасқан. Төрткүлдер шартты түрде нөмірленіп берілді (1-сур.). Жаргүл-1 төрткүлі кешеннің батысындағы ең үлкені, ол Талас өзенінің сол жағасынан 100 м жерде орналасқан. Кеңестік кезең мен кейінгі жылдары Талас өзенінен тартылған каналдарға және малшаруашылығына байланысты салынған құрылыстар төрткүлдің біршама бөлігін бұзып өтіп, мәдени қабатына айтарлықтай зақым келтірген. Оңтүстік-батыс бұрышы қазылған каналдың есебінен толық бұзылып кеткен. Қабырғалары әлемнің төрт тарабына бағытталған төрткүл жоспары бойынша шаршы, үсті тегіс алаң түрінде болып келген, айналасы жалмен қоршалған. Солтүстіктен оңтүстікке қарай азғантай созылып жатқан төрткүлдің етегінен есептегенде көлемі 280×270 м, биіктігі 2.0–2.5 м, жайылып кеткен жалының ені 15–20 м, ішкі жағынан есептегенде биіктігі 0.2–0.5 м. Бұрыштары мен төрт қабырғасы бойынан алты мұнараның ізі байқалады, олар қабырға сызығынан дөңгеленіп сыртқа аздап шығып тұр. Мұнаралардың нобайлық диаметрі 10 м, бір-бірінен аралары шамамен 20 м. Төрткүлдің төрт қабырғасының ортасынан басталған шағын сай қақ ортасында қосылып, төрткүлді төртке бөліп тұр. Бұл бұрынғы көшенің орны деп есептесек, төрт қабырғасының ортасында қақпа болғандығын аңғаруға болады. Сыртын айнала ені 10–15 м, тереңдігі 0.4–1.0 м болатын ор қоршаған. Солтүстік қабырғасы шағын сайды жағалап жатыр. 


Сурет-1. Ортағасырлық Жаргүл төрткүлдерінің Қазақстан картасында орналасуы: 1 – ©Google Earth Pro бойынша; 2 – Төрткүлдердің әуеден түсірілген суреті (қазба орындары көрсеткішпен көрсетілген). Орындаған: Мамбет Шагирбаев


Жаргүл-1 төрткүлінен 140 м батыста екінші және үшінші төрткүл орналасқан. Солтүстіктен оңтүстік бағытта қатар жатқан олардың аралығы 60 м. Солтүстігіндегі Жаргүл-2-нің қабырғалары ауытқып әлемнің төрт тарабына бағытталып орналасқан. Шаршы пішіндісінің көлемі 90×90 м, биіктігі 0.5–1.2 м, қабырға жалдарының ені 8–12 м, ішкі жағынан есептегенде биіктіктері 0.2–0.5 м. Бұрыштары мен қабырғаларының ортасында мұнаралардың қалдықтары әлсіз байқалады. Шығыс қабырғасының ортасындағы шамалы сай болып жатқан жер қақпа орны болуы мүмкін. Сыртындағы ор анық көрінбейді. Жаргүл-3 төрткүлінің қабырғасы екі төрткүлдің қабырғасына қарама-қарсы орналасқан. Жоспары бойынша трапеция түрінде келген төрткүлдің көлемі 100×100 м, сыртынан есептегенде жалпы биіктігі 2.5–3 м. Айнала қоршап жатқан биік жалдарының ені 10–15 м, биіктігі ішкі жағынан есептегенде 0.8–1 м. Бұрыштары мен қабырғаларының ортасындағы мұнара орындары сыртқа қарай дөңгеленіп шығып тұр. Олардың диаметрі етегінен есептегенде 10 м, биіктігі қабырға жа-лынан 0.5 м-ге дейін биік жатыр. Солтүстік-шығыс-шығыс қабырғасының ортасындағы екі мұнара орнына қарама-қарсы орналасқан екі мұнара Г-тәрізді күрделі қақпа жолын құрайды. Мұнаралар аралығындағы еңіс жерлерге қарағанда қақпаға оңтүстік жағынан кірген. Сырты айнала ені 10 м, тереңдігі 0.5м-ге дейін баратын ормен қоршалған. Жаргүл-2 және 3 төрткүлдерінің шығыс жағынан өзеннің ескі бір арнасы өткендіктен, сай болып жатыр. Екеуінің де қақпалары осы сайға қарай шыққан. Төрткүлдердің аралығынан және маңайынан материалдық мәдениет қалдықтарының төбе болып жатқан орындары байқалады.
Қазбаның қысқаша сипаттамасы
Жаргүл-1 төрткүлінің үстінен кеңестік уақытта ауылшаруашылық мақсатында солтүстік-шығыс бұрышынан оңтүстік-батыс бұрышына қарай ұзындығы 320 м, ені 10–12 м, тереңдігі 2.0–2.5 м үлкен арық қазылған. Ол арықтан Талас өзенінен мотор арқылы шығарылған су бақша алқабына қарай кеткен. Осы қазылған арық бойынан ескерткіштің мәдени қабатын анықтау үшін шағын кесік қазба жүргізілді. Арықтың жағасына салынған кесіктің ұзындығы 6.2 м, ені 1 м. Қазба жұмыстары ғимарат құрылысы үстіне емес, бірнеше рет тапталған ашық алаңқайға түсті. Нәтижесінде қалыңдығы 2.3м мәдени қабаттан бес рет қатты тапталған жолдың табаны анықталды. Тек төменгі қабаттардың бір шетінен ғана нығыздалған пақса қабырға қалдықтары шықты. Қазба түскен орын ескерткіштің топографиялық жоспары бойынша сай болып келген, бұл көше орны деп түсіндірілген болатын. Олай болса, қазба жұмыстары шығыс қақпадан кіретін көшенің үстіне түскенін және ескерткіш тіршілік еткен кезең бойы қызмет еткендігін анықтап берді (2, 1-сур.). Жаргүл-2 төрткүлі төрткүлдер кешенінің ішінде көлемі жағынан кіші, биіктігі де біршама аласа келген. Оның құрылымына қарағанда ішкі бөлігінің мәдени қабаты қалың екендігі байқалады. Осы қалың қабатының құрылысын анықтау үшін қазба жұмыстары жүргізілді. Қазба ескерткіштің орта тұсына, солтүстік қабырғасына жақын жерге салынды. Көлемі 5×4 м (20 м2) болатын қазба ескерткіштің орналасуына қарай, қабырғаларына параллель, бірақ шығыстан батысқа қарай ша-малы созыла түскен. Тереңдігі 1 м-ге дейін түскен қазба нәтижесінде шикі саздан салынған құрылыстың қалдықтары мен едені анықталды (2, 2-сур.). Жер бетінен 0.35 м тереңдіктен бастап анықтала бастаған құрылыстың қалың келген қабырға қалдықтары солтүстік-шығыстан оңтүстік-батыс бағытта орналасқан. Қазба барысында қам кірпіштің қалдықтары шыққанымен, анықталған қабырғалар пақсадан және саз кірпіштерден салынған. Кірпіштерінің өлшемін алуға келмейді. Құрылыс қатты бұзылып кеткендіктен, қандай да бір құрылыстың нобайын анықтау мүмкін бол-мады. Едендері қатты тапталған. Тек қазбаның оңтүстігінен анықталған, біршама жақсы сақталған қабырғаның қалыңдығы 0.9 м, биіктігі 0.4 м. Қабырға бір рет жөндеу жұмыстарынан өткенге  ұқсайды. Бұл қабырға шағын бөлмелердің ортасындағынегізгі қабырға болған секілді. Бірақ, қалған бөлігіндегі қабырғалар нашар сақталған немесе сақталмаған. Қазбаның батыс жағынан негізгі қабырғаға қарама-қарсы тағы бір қабырға (қалыңдығы 0.6 м) шыққанымен, тұйықталып қалған. Осы қабырғадан шыққан бір жіңішке қабырға негізгі қабырғаға бұрыш жасап кеткен болса, қабырға ұшынан тағы бір жіңішке қабырға солтүстік-батысқа қарай кеткен. Осы жіңішке қабырғаның (басталған жерінде) түбінен ашық ошақтың қалдықтары, күйген саздың бөлшектері анықталды.


Сурет-2. Жаргүл төрткүлдері. Жоспарлар: 1 – Жаргүл-1; 2 – Жаргүл-2; 3 – Жаргүл-3. 1 – шым қабаты; 2 – қазба шекарасы; 3 – бос топырақ; 4 – құм; 5 – күл аралас топырақ; 6 – қабырға; 7 – үстіңгі қабаттың қабырғасы, 8 – құланды қабырға; 9 – құланды кірпіштер; 10 – тапталған топырақ, 11 – кірпіш; 12 – ошақ; 13 – тапталған еден, 14 – материк; 15 – жер беті. Ералы Ақымбектің сызбасы


  
Стратиграфиясы. Қазбаның солтүстік-батыс шетінің кескін-сызбасы алынды. Қалыңдығы 0.1–0.15 м шым қабатының астынан 0.2–0.4 м бос топырақ қабаты шықты. Одан кейін 0.5–0.55 м қалыңдықта, құрылыстың еденіне дейін күл аралас топырақ қабаты жатыр. Осы қабаттың кей жерлерінен шоғырланған күл және құланды қабырға қалдықтары анықталды. Құланды қабырғалар, негізінен тазаланған қабырғалардың маңында жатыр. Жаргүл-3 төрткүліне қазба жұмыстары солтүстік-батыс қабырғасына (жалына) жақын, орта тұсына 5×4 м (20 м2) көлемде салынды. Қазба жұмыстары төрткүлдің жатысына қарай, қабырғаларына параллель, солтүстік-шығыстан оңтүстік-батысқа қарай жүргізілді. Нәтижесінде шикі саздан салынған екі құрылыс горизонтының қалдықтары шықты (2-сур., 3). Негізінен пақса және кірпіштен салынған. Кірпіштерінің өлшемін анықтау мүмкін болмады. Үстіңгі құрылыс қазбаның тек солтүстік бұрышынан анықталды. Жер бетінен 0.2 м тереңдіктен бастап анықтала бастаған құрылыс қалдығының едені 0.6-0.7 м тереңдіктен шықты. Бұл – бір бөлменің оңтүстік бұрышы екендігі белгілі болды. Қабырғасының қалыңдығы 0.55–0.7 м, сақталған биіктігі 0.5 м. Қабырға астыңғы құрылыс қабырғасы үстінің бір шетіне салынған. Қазбаның басқа бөлігінен үстіңгі құрылыстың қалдықтары анықталмады. Астыңғы құрылыстың қалдықтары, жер бетінен 0.7 м тереңдіктен анықтала бастап, едені 1.0–1.1 м тереңдіктен шықты. Құрылыс төрткүлдің жатысына қарай орналасқан. Құрылыстан бірнеше бөлмелерді бөліп тұрған қалың қабырғаның қалдықтары анықталды. Қазбаның ортасынан солтүстік-шығыстан оңтүстік-батысқа қарай бағытталған қабырғаның және оған бұрыш жасап жалғасқан қабырғалардың қалыңдығы 0.5–1.0 м аралығында ауытқиды, сақталған биіктіктері 0.2–0.5 м. Стратиграфиясы. Қазбаның үстіңгі құрылыс горизонты жоқ оңтүстік-шығыс шетінің кескін-сызбасы түсірілді. Бұл жағы бір бөлменің іші болғандықтан, тіршіліктің қалдықтары ортасына қарай сай болып жатыр. Шым қабатының астынан ортасына қарай сай болып келген 0.8 м қалыңдықтағы бос топырақ қабаты анықталды. Қазба шетінің шығыс жағынан орта тұсына дейін 0.1–0.15 м күл аралас қара түсті саз, ал батыс жағында 0.1–0.3 м қалыңдықта күл жатыр. Күл аралас қара түсті саз батыс жағынан өтетін қабырғаның ішкі жағында, ал шығысынан өткен қабырғаның ішкі жағында қалыңдығы 0.1 м күлдің жіңішке қабаты сақталған. Еденнің үстінде жатқан осы күлдің үстін 0.1– 0.3 м қалыңдықтағы тапталған құланды қабырға жауып жатыр. Құланды қабырғалар екі жағындағы қабырғалардың үстінде 0.1–0.15 м қалыңдықта қабатталған.
Материал және зерттеу әдістері
Керамикалық бұйымдар салыстырмалы морфологиялық талдау әдісіне сәйкес, қызметтік-технологиялық белгілері бойынша үш топқа жіктелді. Аталған әдіс бойынша қазбадан табылған керамикалық бұйымдар асүйлік, асханалық және шаруашылық-тұрмыстық деп бөлініп, әрбір топтағы қыш ыдыстардың сипаттамасы жасалды. Салыстырмалы талдау әдістері бойынша қыш ыдыстардың хронологиясы анықталды. Төрткүлдерден табылған ыдыстардың морфологиялық белгілері көрші географиялық аймақтардағы және Орта Азиядағы ортағасырлық ескерткіштердің қыш ыдыстарымен салыстырылып, ортақ ұқсастықтары мен ерекшеліктері айқындалды. Морфометриялық зерттеу әдістері бойынша қыш ыдыстардың өлшемдері алынып, жасалу және пішінделу ерекшеліктері сипатталды. Барлық өлшемдер электронды штангенциркульдің көмегімен 0,2 мм айырмашылықта жасалды.
Археозоологиялық зерттеу әдістері
Остеологиялық материалдар Жаргүл төрткүлдеріне жүргізілген қазба барысында жинастырылды. Жаргүл-1 төрткүліне салынған траншея-қазбадан төрт жануардан тарайтын 16 сүйек Жаргүл-2 төрткүлінен 22 бас жануарға тиесілі 352 сүйек, Жаргүл-3 төрткүлінен 27 бас жануарға тиесілі 576 сүйек, жалпы 55 бас жануардан тарайтын 946 сүйекке археозоологиялық талдау жүргізілді (2-кесте). Үй жануарларының (ірі қара, жылқы және түйе) жас ерекшеліктерін (жақ сүйектердегі тістердің өсу/жетілу үдерісі, түтікшелі сүйектердің эпифиздері және т. б.) анықтауда И. Сильвердің әдістемелік еңбегі, уақ малдың төменгі жақ сүйектеріндегі азу тістердің егелу үдерісі бойынша сойылған кездегі жастарын анықтауда А. Гранттың әдістемесі пайдаланылды. Үй жануарларының тістеріндегі жылдық сақиналарды «оқу» үшін бірқатар жеке тістер арнайы құралдардың көмегімен кесіліп, алынған үлгілерге жеке сараптама жүргізуде Г.А. Клевезальдың әдістемелік еңбегі  қолданылды. Жұп тұяқты үй жануарларының өлшемдері бойынша экстерьерлік ерекшеліктерін реконструкция-лауда алдыңғы және артқы сирақтардың коэффициенттері негізге алынды. Жылқының жота бойынша бойының биіктігін анықтауда В.О. Виттің әдісі пайда-ланылды. Сүйектердің морфометриялық өлшемдері қалыптасқан әдістерге сәйкес жүргізілді. Ірі қара, уақ мал және жылқы сүйектері А. Дриш әдісі бойынша, құланның қаңқа элементтері В. Эйзенманның әдісімен өлшенді. Уақ малдың сойылған мезгілдері жоғарыда аталған Грант әдісінің нәтижелеріне сүйеніп, тістердің егелуіне байланысты белгілі болған айлар бір жылдағы 12 айға бөліну арқылы анықталды. Бұл жер-де уақ малдың төлдейтін мезгілдері негізге алынып, эмпирикалық зерттеу әдістері бойынша Талас өңіріндегі уақ малдың төлдейтін мезгілдерімен салыстырмалы түрде талданды. Бұл әдістің толық сипаттамасы Шағалалы қонысының остеологиялық материалдарын зерттеу жұмысында кеңірек баяндалған.
Зерттеу нәтижелері
Жаргүл-1 төрткүлінің төменгі қабатынан алынған үлгіге жүргізілген радиокөміртекті талдау нәтижелері көрсеткендей, ескерткіш ІХ ғ. қалыптаса бастап, ХІІІ ғ. басына дейін өмір сүруінде мәдени қабаты қалыңдап, қалалық деңгейге дейін қызмет атқарған. Жаргүл-2 төрткүліндегі қазбадан алынған ағаш көміріне жасалған радиокөміртекті талдау негізінде ХІ ғ. аяғы – ХІІ ғ. басымен мерзімделді. Жаргүл-3 төрткүлінің екінші құрылыс қабатынан алынған үлгіге жасалған радиокөміртекті талдау ХІ ғ. ортасы – ХІІ ғ. ортасын көрсетті (1-кесте). Жаргүл-1 төрткүлі. Қазбадан табылған керамикалық бұйымдардың саны 43 дана. Қыш ыдыстардың басым бөлігін сырсыз ыдыстар (93%), қалған бөлігін сырлы ыдыстардың сынықтары (7%) құрайды. Керамикалық материалдар қолданылу аясына қарай: асүйлік (48.8%), асханалық (44.2%), шаруашылық-тұрмыстық (7%) деп үш топқа жіктелді (3-сур., 1-2). Қыш ыдыстар қолмен жапсырылып және шарықта жасалған. Бұйымдар отта сапалы күйдірілген. Дегенмен, ішінара бірқалыпты температурада күйдірілмегендері де кездеседі. Түсі – қызғылт қоңыр. Керамикалық материалдарды табылған тереңдігіне қарай төрт ярусқа жіктеп қарастырдық. Екінші ярустан барлығы 16 дана қыш бұйым сынықтары жинап алынды. Олардың ішінде екі данасы сырлы ыдыс сынықтары. Керамикалық материалдар пайдалану қызметіне қарай асүйлік (11) және асханалық (5) деп екіге бөлінді. Асүйлік бұйымдар қазан бөлшектерінен және қазанның қақпақ сынықтарынан тұрады. Қазан ернеулерінің диаметрі 20–23 см, қалыңдығы 0.8– 1.7 см аралығында ауытқиды. Қазан ернеулерінің басым бөлігі сыртқа қарай қайтарылып жасалған (4-сур., 1–3, 7, 13). Ыдыс тұтқалары саздан доға тәрізді жасалып, қазан бүйіріне саңылау тастап жапсырылып бекітілген (4-сур., 6, 9, 11). Жасалу әдісі бойынша ыдыстар қолмен жапсырылып және шарықта жасалған. Қазан қақпақтарының диаметрі 19-25 см. Қақпақтардың қалыңдығы 1-1.3 см. Қақпақтардың шетінен айналдыра бір жолақты сызық жүргізілген. Бетіне геометриялық өрнектер салынған (4-сур., 4-5). Бірінің сыртын күйік шалған.


1. кесте – Радиокөміртекті талдаудың нәтижесі («БАРНАС» ғылыми қызмет компаниясы, Вильнюс радиокарбон)


2. кесте – Жаргүл төрткүлдерінен табылған жануар сүйектерінің түр бойынша құрамы


Сурет-3. Жаргул. Керамика: 1 – ыдыстардың қызметі (а – шаруашылық-тұрмыстық; b – асханалық; с – асүйлік); 2 – ыдыстардың жасалу ерекшеліктері (а – сырлы; b – сырсыз)


Асханалық бұйымдарға көзелердің ернеу және бүйір қабырғаларының бөліктері мен сырлы ыдыс сынықтары жатады. Көзе ернеуінің қалыңдығы 0.7 см. Бүйір қабырғаларының қалыңдығы 0.7–0.8 см. Сырлы ыдыстарды кесе ернеуі мен табақ түбінің сынықтары құрайды. Кесе ернеуінің қалыңдығы 0.5 см. Сырлы ыдыс түбінің диаметрі 9 см, түбінің қалыңдығы 1.2 см. Сырының түсі сұр және сарғыш болып келген. Үшінші ярустан 10 дана қыш ыдыс сынықтары табылды. Керамикалық материалдар пайдаланылу қызметіне қарай асүйлік (5), асханалық (3), шаруашылық-тұрмыстық (2) деп үшке жіктелді. Асүйлік бұйымдарға қазанның   ернеу, бүйір қабырғалары және тұтқа бөлшектері жатады. Қазан ернеулерінің   диаметрі 20–23   см,  қалыңдығы 0.8–1.7  см  аралығында ауытқиды. Пішінделу әдісі


Сурет-4. Жаргүл-1 төрткүлінің қыш бұйымдарының сызбасы: 1–3, 7, бойынша ернеулерінің ба-    13 – қазан ернеуі; 4-5–қазан қақпағы; 6, 9, 11 – қазан тұтқалары; 8 – тегене; сым бөлігі сыртқа қарай   10 – құмыра тұтқасы; 12–хұмша. суретші: Умиргали Доспенбетов


Саңылау тастап жапсы  рылып бекітілген. Ыдыстар қолмен жапсырылып және шарықта жасалған. Асханалық ыдыстарға құмыраның бүйір қабырғалары мен тұтқа сынықтары жатады. Бүйір қабырғаның қалыңдығы 0.8 см. Бүйір қабырғасының сыртынан айналдыра екі жолақты сызық жүргізілген. Кейбірінің сыртына ангоб сұйықтығы жағылған. Тұтқалардың қалыңдығы 2.8–4.0 см. Құмыралар шарықта жасалған. Шаруашылық-тұрмыстық ыдыстар хұм ернеуі мен хұмшаның түп сынығынан тұрады. Хұм ернеуінің қалыңдығы 4.7 см. Хұмша түбінің диаметрі 13 см, түбінің қалыңдығы 2.1 см. Хұм қолмен жапсыру әдісі арқылы, хұмша шарықта жасалып пішінделген. Төртінші ярустан 18 дана қыш ыдыс сынықтары табылды. Керамикалық материалдар пайдаланылу қызметіне қарай асүйлік (5), асханалық (11), шаруашылық-тұрмыстық (2) деп үшке жіктелді. Асүйлік ыдыстарды қазанның бүйір қабырғасы мен тұтқа сынықтары құрайды. Қабырғаларының қалыңдығы 0.9–1.1 см. Сыртында күйе іздері сақталған. Ыдыс тұтқалары саздан доға тәрізді жасалып, қазан бүйіріне саңылау тастап жапсырылған. Қазандар қолмен жапсыру әдісі арқылы жасалған. Асханалық ыдыстарға көзе ернеулері мен құмыраның тұтқалары және сырлы ыдыс сынығы жатады. Көзе ернеуінің диаметрі 17 см, ернеуінің қалыңдығы 0.6–1.5 см. Ернеулері сыртқа қарай қайтарылған. Ыдыстар шарықта пішінделген. Құмыра тұтқаларының қалыңдығы 2.8–3.6 см. Тұтқалардың үстіңгі бөлігі жал секілді биіктетіліп жасалған. Сырлы ыдыс сынығы кесе қабырғасына тиесілі, қалыңдығы 0.4 см. Сыртындағы сырдың түсі сарғыш, сұр болып келген. Ыдыс шарықта жасалып, пішінделген. Шаруашылық-тұрмыстық бұйымдарды хұмның бүйір қабырғасы мен майшам құрайды. Хұмның бүйір қабырғасының қалыңдығы 1.3 см. Майшамның диаметрі 8 см, ернеуінің қалыңдығы 0.8 см, түбінің қалыңдығы 1.1 см. Майшамның толық күйдірілмегеніне қарағанда, бұйым тұрмыстық қолданыста болмаған тәрізді. Хұм мен майшам қолмен жапсыру әдісі арқылы жасалған. Жаргүл-2 төрткүлі. Қазбадан табылған керамикалық бұйымдардың саны 167 дана. Қыш ыдыстардың басым бөлігін сырсыз ыдыстар (73%), қалған бөлігін сырлы ыдыстардың сынықтары (27%) құрайды. Керамикалық материалдар пайдалану қызметіне қарай үш топқа жіктелді: асүйлік (42%), асханалық (54%), шаруашылық-тұрмыстық (3,5%) (3-сур., 1-2). Керамикалық материалдар қолмен жапсырылып және шарықта жасалған. Қыш бұйымдардың күйдірілу температурасы бірқалыпты. Басым бөлігінің түсі – қызғылт қоңыр. Асүйде қолданылған керамикалық бұйымдарды қазанның ернеу, тұтқа, бүйір қабырғасы мен қақпақ сынығынан тұрады. Қазан ернеулерінің диаметрі 17–23 см, ернеулерінің қалыңдығы 0.7–1.6 см аралығында ауытқиды. Пішінделу әдісі бойынша ернеулерінің басым бөлігі сыртқа қарай қайтарылып жасалған (5-сур., 1–12). Тұтқаларының қалыңдығы 1.0–2.7 см. Жасалу ерекшеліктеріне қарай қазан тұтқаларының үш түрі кездеседі: 1) пішіні жарты ай тәрізді жасалып, қазан қабырғасына жапсырылып бекітілген; 2) үшбұрыш секілді жасалып, қазан бүйіріне саңылау тастап орналастырылған; 3) саздан есілген доға тәріздес жасалып, қазан қабырғасына саңылау тас-тап жапсырылған. Бүйір қабырғаларының қалыңдығы 0.5–1.3 см. Басым бөлігінің сыртында күйе іздері қалған. Кейбірінің сыртында әртүрлі пішіндегі өрнектер салынса, бірқатарының сыртында екі қатар жолақты сызық айналдыра сызылған. Жасалу технологиясы бойынша шарықта жасалған қазандар басым. Қазан қақпағының қалыңдығы 1.3 см. Аз ғана бөлігі сақталған қақпақтың диаметрін анықтау мүмкін болмады. Қолмен жапсыру арқылы жасалған қақпақтың бетінде толқын тәріздес өрнектер сызылған. Асханада қолданылған қыш бұйымдарды көзе мен құмыралардың және сырлы ыдыстардың бөлшектері құрайды. Көзе ернеулерінің диаметрі 14–17 см, ернеуінің қалыңдығы 0.6–1.5 см аралығында ауытқиды. Пішінделу әдісі бойынша ернеулерінің басым бөлігі сыртқа қарай қайтарылып жасалған. Тұтқаларының пішіні ілмек тәрізді келген, қалыңдығы 0.9 см, жалпақтығы 3см. Кейбірінің сыртына ангоб сұйықтығы жағылған. Жартылай бүтін құрастырылған көзе ернеуінің диаметрі 19 см, қалыңдығы 1.5 см. Пішінделу әдісі бойынша ернеуі сыртқа қарай қайтарылып жасалған. Ыдыс шарықта жасалып, пішінделген. Көзенің бүйірінде екі тұтқасы ілмек тәрізді жаса-лып, қазан бүйіріне жапсырылып бекітілген. Тұтқасының қалыңдығы 0.8 см, жалпақтығы 3.3 см. Бүйір қабырғасының қалыңдығы 0.8 см. Қабырғасын айналдыра сызықтар жүргізілген (6-сур, 1).


Сурет-5. Жаргүл-2 төрткүлі. Қыш ыдыстар: 1–12 – қазан ернеуі; 13, 15 – құман; 14 – құмыра мойыны; 16 – көзе; 17 – құмыраның бүйір қабырғасы; 18 – хұм. Умиргали Доспенбетовтың салған суреті


Құмыраның мойын, бүйір қабырғалары, тұтқалары және түп сынықтары табылды. Мойын сынықтарының қалыңдығы 0.7–1.0 см аралығында ауытқиды. Мойындарының диаметрі 2.8–3.5 см. Бүйір қабырғаларының қалыңдығы 0.6–1.0 см. Тұтқаларының қалыңдығы 1.6–2.8 см, жалпақтығы 1.9–4.5 см. Ыдыс түптерінің диаметрі 7-8 см, қалыңдығы 0.7–1.0 см. Ыдыстардың басым бөлігі қолмен жапсыру әдісі арқылы жасалған. Сырлы ыдыстар табақтың ернеу, бүйір қабырғасы мен түп сынықтарынан тұрады. Ернеулерінің қалыңдығы 0.4–0.7 см, бүйір қабырғаларының қалыңдығы 0.4–1.4 см, түптерінің диаметрі 7–13 см, түптерінің қалыңдығы 0.9–1.2 см. Сырының түстері сұр, қоңыр, қара, қызғылт және сары болып келген. Шаруашылық-тұрмыстық қыш ыдыстар хұмның бөлшектерінен, жартылай бүтін сақталған келіден және құман сынықтарынан тұрады. Хұм ернеуінің диаметрі 33 см, қалыңдығы 3.3–6.5 см, қабырғаларының қалыңдығы 1.2–1.5 см, түптерінің диаметрі 12–26 см, түптерінің қалыңдығы 0.8–1.6 см аралығында ауытқиды (5-сур., 18). Ыдыстар қолмен жапсыру әдісі арқылы жасалған. Жартылай бүтін сақталған келі ернеуінің диаметрі 17 см, бүйірінің диаметрі 22 см, қабырғасының қалыңдығы 0.9 см. Жасалу әдісі бойынша ернеуі сыртқа қарай қайтарылмаған. Сыртына арнайы затпен өрнектер салынған (6-сур., 2).


Сурет-6.Жаргүл-2 төрткүлі. Қыш ыдыстар: 1 – көзе; 2 – келі. Суретші: Умиргали Доспенбетов. Фото: Несіпбай Нұрғали


Құмандардың тек ернеу (шүмек) бөлшектері табылды. Ернеуінің диаметрі 3-4 см, қабырғасының қалыңдығы 0.7–1.0см. Ыдыстар қолмен жапсыру әдісі арқылы жасалған. Шүмегінің бас жағында тұтқасының ізі қалған, тұтқа шүмек пен ыдыстың бүйір үстін жалғап тұрған тәрізді (5-сур., 13, 15). Жаргүл-3 төрткүлі. Қазбадан табылған керамикалық бұйымдардың саны 167 дана. Қыш ыдыстардың басым бөлігін сырсыз ыдыстар (55%), қалған бөлігін сырлы ыдыстардың сынықтары (45%) құрайды. Керамикалық материалдар пайдалану қызметіне қарай: асүйлік (31.4%), асханалық (65.5%), шаруашылық-тұрмыстық (3.1%) деп үш топқа жіктелді (3-сур., 1-2). Қыш ыдыстар қолмен жапсырылып және шарықта жасалған. Отта сапалы күйдірілген. Басым бөлігінің түсі – қызғылт қоңыр. Асүйде қолданылған керамикалық бұйымдарға қазанның ернеу, тұтқа, бүйір қабырғасы мен қақпақ сынығы жатады. Ернеулерінің диаметрі 15–20 см, ернеулерінің қалыңдығы 0.6–1.6 см. Пішінделу әдісі бойынша ернеулерінің басым бөлігі сыртқа қарай қайтарылып жасалған (7-сур., 1–3, 6–15). Тұтқаларының қалыңдығы 1.4 см, сақталған ұзындығы 4.8 см. Қазан қабырғасына саңылау тастамай, жартылай ай тәріздес етіп жапсырылап орналастырылған. Бүйір қабырғаларының қалыңдығы 0.4–1.1 см аралығында ауытқиды. Басым бөлігінің сыртында күйе іздері қалған. Кейбірінің сыртында әртүрлі пішіндегі өрнектер салынса, бірқатарының сыртында екі қатар жолақты сызық айналдыра сызылған. Жасалу технологиясы бойынша шарықта жасалған қазандар басым. Қазан қақпағының диаметрі 20 см, қалыңдығы 0.8 см. Қолмен жапсыру арқылы жасалған қақпақтың бетінде толқын тәріздес өрнектер сызылған.


Сурет-7. Жаргүл-2 төрткүлі. Қыш ыдыстар: 1–3, 6–15 – қазан ернеуі; 4-5 – табақ; 16 – шырағдан тұтқасы. Суретші: Умиргали Доспенбетов


Асханада қолданылған қыш бұйымдарға көзе мен құмыралардың және сырлы ыдыстардың бөлшектері жатады. Көзе ернеуінің диаметрі 13 см, ернеуінің қалыңдығы 0.8–1.0 см аралығында ауытқиды. Бүйір қабырғасының қалыңдығы 1.0–1.2 см. Қабырғасын айналдыра сызықтар жүргізілген. Құмыраның бүйір қабырғаларының қалыңдығы 0.6–1.0 см. Тұтқаларының қалыңдығы 1.8–5.0 см. Ыдыс түбінің диаметрі 4.0 см, түбінің қалыңдығы 1.0 см. Ыдыстардың басым бөлігі қолмен жапсыру әдісі арқылы жасалған. Сырлы ыдыстар табақтың ернеу, бүйір қабырғасы мен түп сынықтарынан, тұтқасынан тұрады. Ернеулерінің қалыңдығы 0.5–0.7 см, бүйір қабырғаларының қалыңдығы 0.4–1.0 см, түптерінің диаметрі 7–11 см, түптерінің қалыңдығы 1.4–1.7 см. Сырының түстері сұр, сары, жасыл және көк болып келген. Шаруашылық-тұрмыстық қыш бұйымдар хұм мен хұмшаның бөлшектерінен және сырлы шырағдан тұтқасының сынығынан тұрады. Хұм мен хұмшаның бүйір қабырғаларының қалыңдығы 1.0–1.6 см, хұмша түбінің диаметрі 11 см, түбінің қалыңдығы 1.3–1.5 см аралығында ауытқиды. Ыдыстардың басым бөлігі қолмен жапсыру әдісі арқылы жасалған. Отта сапалы күйдірілген. Түсі – қызғылт қоңыр. Сырлы шырақ тұтқасының бармақ тірегіш сынығы ғана табылды. Шырақ тұтқасының қалыңдығы 2.5 см. Бармақ тірегіштің пішіні жапыраққа ұқсас болып келген (7-сур., 16). Әдетте, мұндай шырақ тұтқалары ілмек тәрізді жасалады. Сырдың түсі – қанық жасыл.
Археозоологиялық материалдар
Уақ мал (қой-ешкі) – Ovis aries et Capra hircus. Уақ малға жалпы 240 жануар сүйегі тиесілі. Остеологиялық материалдарды анатомиялық және морфологиялық белгілеріне қарай топтауда, уақ малға тиесілі қаңқа элементтерінің кемінде 22 бас жануардан тарайтыны анықталып отыр. Сүйектердің 60,2% қатты бөлшектенген. Қаңқа бөліктерінің құрамында кеуде және аяқтың жоғарғы бөлігіне тиесілі элементтердің басымдығы байқалады (3-кесте). Салыстырмалы түрде, жеке тістер аз мөлшерде кездессе, бас сүйек пен аяқтың төменгі бөліктерінің мөлшері өзара жақын (4-кесте). Жануарлардың жас ерекшеліктері төменгі жақ сүйектердегі тістердің өсу ретіне қарай анықталды. Уақ малдың ішінде 4-5 жаста сойылғандары 50% құрайды және жануарлардың жалпы жас мөлшері бір жастан алты жасқа дейінгі аралықты қамтиды (5-кесте). Уақ малдың төменгі жақ сүйектеріндегі тістердің егелу үдерістері Жаргүл-2 және Жаргүл-3 төрткүлдерінде жануарларды союдың мезгілдік айырмашылықтары болғанын көрсетті (8-сур.). Жаргүл-2 төрткүлінен анықталған бес дана төменгі жақ сүйек бойынша екі жануар қыста, екі жануар күзде және бір жануар жаз мезгілінде сойылғанын байқаймыз. Жаргүл-3 төрткүлінде негізге алынған төменгі жақ сүйектер басым және Жаргүл-2 төрткүліне қарағанда аздаған айырмашылығы бар. Мұнда тоғыз жақ сүйек бойынша бес жануар қыста, үш жануар жазда және бір жануар күзде сойылған. Екі төрткүл бойынша уақ малдың жетеуі қыста, үшеуі күзде және төртеуі жаз мезгілінде ет өніміне пайдаланылған.


Сурет-8. Уақ малдың сойылған мезгілдері (n – төменгі жақ сүйектердің саны): а – жаз; b – күз; с – қыс. 1 – Жаргүл-2; 2 – Жаргүл-3. Орындаған Мамбет Шагирбаев


Үй жануарларының тістерін кесу арқылы, цемент және дентинде қалыптасатын жылдық қабаттарды оқу мақсатында 15 дана уақ мал, үш дана жылқы және төрт дана ірі қара тістеріне зерттеу жүргізілді. Алайда, уақ мал тістерінің 13 данасы, жылқыға тиесілі екі дана тіс қана зерттеуге жарамды болып шықты. Басқа тістерден жылдық қабаттарды көру мүмкін болмады. Зерттеу барысында уақ малдың басым бөлігі қыс мезгілінде сойылғаны анықталды. Жануарлар сойылған кезде 2–6 жас аралығында болған. Уақ малдың сойылған мерзімдерін анықтауда қолданылған тістердің егелу үдерісі мен цемент-дентиндегі қабаттарды анықтау нәтижелері өзара ұқсас болып шықты. Жаргүл-1 төрткүлінен анықталған қойдың алдыңғы сирақтары жануардың бойының жота бойынша биіктігі 64–70 см аралығында екенін көрсетті. Жаргүл-2 төрткүлінен табылған қойдың артқы сирақтарына жүргізілген талдау арқылы, жота бойынша бойларының биіктігі 63–66 см болғаны анықталып отыр (7-кесте). Жаргүл-3 төрткүлінен табылған қойдың артқы сирағы бой-ынша қойдың жота бойынша биіктігі – 70 см болғанын көреміз. Салыстырмалы түрде, Жаргүл төрткүлдерінде қойлардың жота бойынша бойларының биіктігі 63–70 см аралығында ауытқиды. Жаргүл төрткүлдерінің тұрғындары сүйек өңдеу ісімен айналысқанын сүйектердегі тесу, кесу және түрлі сызылған белгілер айғақтайды (9-сур.). Қойдың артқы және алдыңғы сирақтарына вертикальды бағытта салынған тесіктер және сиырдың тұсамыс (phalanx 1) сүйегінің дистальды бөлігіне дорса-плантарлы бағытта салынған тесіктер тері өңдеумен байланысты болуы мүмкін (9-сур., 2-3, 5). Жаргүл-2 төрткүліне салынған қазбадан 54 дана қой асығы топталып кездесті (10-сур.).


3-кесте – Үй тұяқтыларының қаңқа элементтерінің құрамы


4-кесте – Үй жануарларының қаңқа бөліктерінің қатынасы


5-кесте – Жаргүл төрткүлдерінен табылған үй жануарларының жас ерекшеліктері


  
6-кесте – Жаргүл-3 төрткүлінен табылған құлан сүйектерінің өлшемдері


7. кесте – Жаргүл төрткүлдеріндегі уақ мал сүйектерінің өлшемдері (мм) мен пропорциясы (%%)


  
Сурет-9. Жаргүл төрткүлдерінен табылған өңделген сүйектер: 1 – қойдың өкше сүйегі; 2 – қойдың артқы сирағы; 3 – қойдың алдыңғы сирағы; 5 – сиырдың 1-ші фалангасы (плантарлы, дорсальды беті); 6 – сиырдың асығы (латеральды, плантарлы, латеральды, дорсальды беті); 7 – қойдың төменгі жақ сүйегі; 4, 8–18 қой асықтары


Ірі қара – Bos taurus. Жаргүл-2 және Жаргүл-3 төрткүлдерінен ірі қараға тиесілі 244 сүйек анықталды. Оның ішінде 74 сиыр сүйегі Жаргүл-2, 170 сүйек Жаргүл-3 төрткүліне тиесілі. Сүйектердің 69.7% қатты бөлшектенген. Қаңқа бөліктерінің қатынасында кеуде сүйектері (омыртқа, қабырға, құйымшақ) басымдық танытса (38.1%), екінші орында аяқтың төменгі бөлігінің сүйектері көп анықталды (33.6%). Үшінші орында аяқтың жоғарғы бөлігінің элементтері кездесті (15.2%). Сиыр сүйектерінің ішінде саны жағынан ең аз табылғаны – жеке тістер. Жалпы сүйектердің ішінде 10 дана сиыр тісі анықталып, ол сүйек материалдың 4.1% құрады (3-кесте). Тоғыз бас сиырдың ішінде ересек және кәрі жануарлардың саны басым (66.6%). Алайда жас жануарлардың сүйектері кездескенін айта кету керек. Сойылған сиырлардың ішінде ересек және кәрі жануарлардың басымдығы, төрткүлдердің тұрғындарының сүт өнімдерін көбірек тұтынғандығын айғақтайды. Ірі қаралардың экстерьерлік пішіні Жаргүл-2 төрткүлінде екі алдыңғы сирақ бойынша аналық сиырлар 105–110 см, екі артқы сирақ бойынша аталық жануарлар 125–130 см болатыны анықталды. Жаргүл-3 төрткүлінде төрт дана алдыңғы сирақ бойынша 115–125 см, екі дана артқы сирақ бойын-ша 135–140 см екендігі белгілі болды (8-кесте). Жалпы Жаргүл төрткүлдерінде ірі қараның жота бойынша бойларының биіктігі 105–140 см аралығында ауытқиды. Жылқы – Equus caballus. Аталған жануарға жалпы 11 бас жылқыдан тарайтын 158 қаңқа элементі тиесілі. Жылқы сүйектері үй жануарларының ішінде уақ мал мен сиырдан кейінгі үшінші орында (16.7%). Алайда жануар саны (11 бас) жағынан ірі қарадан (9 бас) көп. Сүйектердің 54.5% қатты бөлшектенген. Қаңқа бөліктерінің құрамы бойынша жылқы сүйектері салыстырмалы түрде ірі қара және уақ малмен шамалас. Мұнда аяқтың төменгі бөлігінің элементтері басым (31.6%).


Сурет-10. Жаргүл-2 төрткүлі. Қой асықтары Fig. 10. Tortkul Zhargul-3. Talus bones of a sheep


Екінші және үшінші орында кеуде мен аяқтың жоғарғы бөлігінің сүйектері (29.7%–21.5%) тұр. Бас сүйек пен жеке тістердің мөлшері өзара жақын. Барлығы 11 бас жылқы жас ерекшелігі бойынша екі топқа бөлінеді. 2–5 жас аралығында сойылған, яғни жартылай ересек жануарлар – бес бас (45.5%) және 5–15 жас аралығында, яғни ересек шағында сойылған жануарлар – алты бас (54.5%). Жылқының экстерьерлік пішіні Жаргүл-2 төрткүлінен табылған екі дана жылқының артқы сирағы негізінде 136–144 см, Жаргүл-3 төрткүлінде үш дана артқы сирақ бойынша үш түрлі жота биіктігін көрсетті: 112–120 см яғни өте аласа бойлы; 136–144 см немесе орташа бойлы және 144– 152 см немесе ортадан жоғары бойлы жылқылар (9-кесте). Артқы сирақтардың диафиздерінің индекстері 10.3%–13.2%. Жылқылардың бірқатарының тістерін арнайы кесу арқылы жануарлардың сойылған мезгілдері анықталды. Нәтижесінде жылқылардың біреуі 5-6 жасында қыста, екіншісі 3-4 жасында жазда сойылғаны анықталды. Түйе – Camelus bactrianus. Түйе сүйектері үй жануарларының ішінде саны жағынан ең аз кездесіп отыр. Оның ішінде Жаргүл-2 төрткүлінен бір бас түйеге тиесілі екі қаңқа элементі және Жаргүл-3 төрткүлінен де бір бас жануарға тиесілі бес сүйек анықталып отыр. Қаңқа элементтерінің 85.5% бөлшектенген. Екі түйенің де сүйектерінің морфологиясы (буын эпифиздерінің жетілу жағдайы) олардың ересек жануарлар екендігін көрсетті. Ит – Canis familiaris. Аталған жануардың сүйектері Жаргүл-2 және Жаргүл-3 төрткүлдерінен үш-үштен табылды. Жаргүл-3 төрткүлінен екі қабырға және бүтін сақталған бас сүйек анықталып отыр. № 1 ит (Жаргүл-2). Төрткүлден жоғарғы эпифизі сынған асықты жілік, қабырға және маңдай бөлігі сақталған бас сүйек бөлшегі табылды. Барлық сүйектер ересек итке тиесілі. №2 ит (Жаргүл-3). Төрткүлдің мәдени қабатынан екі қабырға және бүтін бас сүйек анықталды. Бас сүйектің барлық морфологиялық белгілері сақталған. Жақ сүйектегі күрек тістер (I1-I3), азу тіс (С) және премоляр (Р1-Р3) тістері түсіп қалған. Сол жақ жоғарғы жақ сүйекте Р3 тісі жануардың тірі күнінде сынып, альвеолярлы қатардағы тіс шұңқыры бітеліп/бітіп кеткен (резорбция). Р4-М2 тістерінің ұшы дентинге дейін қажалған. Бас сүйектің күректіс аралық (sutura interpremaxillaris), тұмсықаралық (sutura internasalis), тұмсық пен жоғарғы жақ аралық (sutura nasopremaxillaris) жіктері әлі толық облитерациядан өтпеген (лат. obliteratio – бітелу, бірігу). Маңдайаралық (sutura interfrontalis), сагиттальды (sutura sagittalis), ламбдовидті (sutura lambodoidea) және тәждік жіктер (sutura coronalis) толық облитерацияланған. Күрек тістің альвеолярлы қатары, бет сүйек өсіндісінің айналасы кеуекті/кемікті сипатқа ие. Бас сүйек 3-4 жастағы итке тиесілі.


8-кесте – Жаргүл төрткүлдеріндегі ірі қара сүйектерінің өлшемдері (мм) мен пропорциясы (%%)


Есек – Equus asinus. Аталған жануарға екі бүтін артқы сирақ тиесілі. Сирақтардың жалпы ұзындығы (GL): 206.8–207.8 мм; диафиз ені (SD): 21-22 мм аралығында ауытқиды. Дистальды эпи-физ ені (Bd): 30.9–31.5мм; проксимальды эпифиз ені (Bp): 32.8–36.5мм. Артқы сирақтың диафизінің енінің индекстері – 10.1%–10.6% құрайды. Есектердің жота бойынша бойларының биіктігі орташа 112 см төмен. Сүйектер ересек жануарға тиесілі. Құлан – Equus hemionus. Аталған жануардың сүйектері тек Жаргүл-3 төрткүлінен ғана табы-лып отыр. Оның ішінде бүтін асықты жілік жән оның дистальды эпифизі, тіс, тобық және тұяқтар анықталды және бірқатар сүйектерінің өлшемдері алынды (6-кесте). Арқар – Ovis ammon. Жұптұяқты жабайы жануарға бір тоқпан жіліктің диафизі тиесілі. Ақбөкен – Saiga tatarica. Аталған жануардың бір бүтін асығы табылды. Асықтың медиальды қырының ұзындығы – 29.5 мм; латеральды қыры – 32.2 мм; дистальды блок ені – 18.5 мм; сагиттальды ұзындығы – 25.8 мм; латеральды қырының ені – 17.2 мм.




9-кесте – Жаргүл төрткүлдеріндегі жылқы сүйектерінің өлшемдері (мм) мен пропорциясы (%%)


Тасбақа – Testudo horsfieldiі. Бұл жануарға тиесілі сыртқы сауыттың бауыр бөлігіне тиесілі сүйек элементі (plastron) анықталды. Қазба аумағында осы күнге дейін тасбақа індері (інінде өлген тасбақа сүйектері де жиі кездеседі) мен жануардың өзі де кездеседі. Бұл жануар сүйегінің мәдени қабатқа кейінгі уақытта түскенін растайды. Құс – Aves indet. Жаргүл-1 төрткүліне салынған траншея-қазбаның екінші ярусынан табылған құс сүйегі – сан жіліктің дистальды эпифизі болып табылады. Сүйек топырақ эрозиясынан бұзылуға ұшыраған, сақталуы нашар. Құс сүйегімен қатар, басқа да ортағасырлық үй жануарларының сүйектерінің анықталуына қарап, Жаргүл-1 төрткүлінен табылған құс сүйегін «тағам қалдығы» деп тұжырым жасауға болады. Жаргүл-2 төрткүлінің мәдени қабатынан бір тауыққа тиесілі бүтін асықты жілік анықталды. Асықты жіліктің (os tibiotarsi) дистальды блок ұзындығы – 11.8 мм; ені – 13.0 мм; жалпы ұзындығы – 119.5 мм; проксимальды буыннан дистальды буынға дейінгі жалпы ұзындығы (La) – 114.5 мм. Сүйектегі анатомиялық белгілерді қазіргі тауық сүйектерімен салыстыру барысында ортақ ұқсастықтар бар екені анықталды. Тауық сүйектері Талас өңіріндегі ортағасырлық Талапты төрткүлінің мәдени қабатынан топталып анықталған [Ақымбек, Шағырбаев 2022]. Бұл Та-лас өңіріндегі төрткүл тұрғындарының шаруашылығында үй құстарының болуы мүмкін екендігін көрсетеді. Сүтқоректілер – Mammalia ind. Төрткүлдердің мәдени қабатынан табылған жануар сүйектерінің ұсақталуы, 279 сүйекті жануарлар классификациясындағы «класс» деңгейіне дейін ажыратуға мүмкіндік берді. Сүйектердің құрамы мен құрылымына қарап, оның «ірі» немесе «ұсақ» жануарға тиесілі екенін байқауға болады. Нәтижесінде 106 данасы (37.9%) «ірі» сүтқоректі жануарға, 173 данасы (62.1%) «ұсақ» сүтқоректі жануарларға жатқызылды. Остеологиялық мате-риалдар қатты бөлшектенген және әдеттегі «тағам қалдықтарына» жатады. Осыған орай, жануар түрі ажыратылмаған қаңқа элементтерін шартты түрде «үй жануарларының» сүйек фрагменттері деп қарастыруға болады.
Талқылау (Ақымбек Е.Ш., Нұрғали Н.Б., Шагирбаев М.С.)
Жаргүл төрткүлдері Талас өзеніне жазықтықта пайда болған бірнеше шағын өзендердің келіп құятын жерінде, өзен терең бір арнаға түсіп ағар саласына жақын, яғни жасыл-желекті шалғыннан далалы-құмды алқапқа өтер тұсында орналасуы ескерткіштің қызметіне тікелей байланысын көрсетеді. Осы жердің «Жаргүл» деп аталуындағы «жар» сөзі өзеннің осы маңайдағы жағалауының тік құлама жағасы, биік қабақты болып келгенін білдіріп тұр. Төрткүлдер орналасқан жерде өзеннің арнасы біршама тарылып, арғы жағасына өтуге ыңғайлы тұстары жиілейді. Жаргүл төрткүлдеріне қарама-қарсы, өзеннің келесі бетінде де аңыз-әңгімеге толы «Зылиха» деп аталатын тарихи жерде, Жаргүл төрткүлдерінен1.2км солтүстікте тағы бір төрткүл орналасқан. Зылиха төрткүлінің көлемі: 60×60 м, жал болып жатқан қабырғаларының ені 14–18 м, биіктіктері 1.2–2.0 м. Ескерткішті 2021 ж. Талас археологиялық отряды анықтады. Одан солтүстікке қарай 5.6 км жерде де Сарыбарақ ауылының оңтүстігінде, Талас өзенінің оң жағасындағы жарқабақтың үстінде ортағасырлық төрткүл орналасқан. Сарыбарақ төрткүлін 1978 ж. Жамбыл облыстық тарихи-өлкетану музейінің экспедициясы (К. Байбосынов) анықтап, VІІІ–ХІ ғғ. жатқызды. Төрткүл жақын жердегі мал қораға жақын орналасқандықтан болар, жақша ішіне «Сарай Темирбека» деп жазған. Бүгінде Темірбек атауында ескерткіштер орналасқан жерде су қоймасы бар. Сарыбарақ төрткүлінің көлемі 55×55 м, қоршап жатқан қабырға-жалдарының ені 8–10 м, биіктігі 1.0–1.5 м. Төрткүлдің маңайына бақша түсіп кеткендіктен, ол кейінгі жылдардағы ескерткіштер жинағына енбеген. Осы екі төрткүлдің шығысынан ары қарай далалы-құмды алқап басталады. Жаргүл ескерткіштеріне қарама-қарсы өзеннің келесі жағалауында Зылиха төрткүлінің орналасқандығына қарағанда осы маңайда Талас өзенінің суынан өтетін өткел болуы мүмкін. Өйткені Талас өзенінің орта ағысының оң жағасынан осы екі төрткүлден басқа ортағасырлық ескерткіштер кездеспейді. Тіпті, Жаргүл төрткүлдерінен 17.5 км солтүстік-солтүстік-батыста орналасқан, осы аудандағы ең ірі ескерткіштің бірі – Оххум қаласының тұсынан, Талас өзенінің оң жағалауынан анықталған ортағасырлық ескерткіш жоқ. Бірақ, күні бүгінге дейін қызмет етіп келген, Мойынқұмға кіретін, қыстау мен жайлауға қарай мал айдайтын жол осы жерде жатыр. Төрткүлдерге жақын орналасқан тағы бір ескерткіш – Нарымбай төрткүлі. 1978 ж. жүргізілген зерттеу жұмыстары төрткүлді VІІІ–ХІІ ғғ. жатқызады. Жаргүл төрткүлдерінен 5.6 км оңтүстікте, Шәлке өзенінің сол жағалауындағы тепсеңде орналасқан ескерткіштің топографиясы Жаргүл-1 төрткүлімен сәйкес. Көлемі жағынан сәл кіші 250×250 м, жоспары бойынша шаршы түрінде болып келген, айна-ла жал болып жатқан қабырға қоршаған, бұрыштарында және қабырғалары бойынша алтыдан мұнаралары, екі қақпа алдында да қос мұнаралары бар. Өңірде осындай құрылымдағы Қонысбай, Көшеней, Қырықкүмбез, Құсақ төрткүлдері бар. Жоспарлары, көлемдері бір-біріне өте ұқсас. Бірақ ішінде мәдени қабаттарының жоқтығына қарағанда, құрылыстың мұндай түрі негізінен қорғаныс қызметін атқаруы мүмкін. Аталған төрткүлдердің көбінде екі қақпа орыны ғана бар. Құсақ төрткүлінен алынған үлгіге жүргізілген радиокөміртекті талдау нәтижелері ХІІ ғ. екінші жартысын көрсетті (1-кесте). Жаргүл-3 төрткүлінің құрылымы, әсіресе қақпа жолы мен мұнарасы осы аталған қорғанысты төрткүлдерге жақын. Сыртқы қабырғалары аса білінбейтін Жаргүл-1 және 2 төрткүлдері Қарабақыр өзенінің, бүгінде құрғап қалған арнасының сол жағалауында орналасқан Арна төрткүлінің құрылымына келеді. Арна төрткүлінің жалы аса көрінбегенімен, қазба жұмыстарында қалыңдығы 3.5 м болатын қабырға анықталды. Қазба кезінде Арна төрткүлінен алынған үлгіге жасалған радиокөміртекті талдау нәтижелері ХІ ғ. аяғы – ХІІ ғ. басымен мерзімделді. Жаргүл-2 төрткүлінің топографиясы Сарыбарақ төртүліне ұқсас болғанымен, одан үлкен. Жаргүл төрткүлдерінің топографиясы Талас өзенінің осы орта ағысындағы басқа да шаршы немесе тіктөртбұрыш түрінде болып келетін ескерткіштерге ұқсас (11-сур.). Өмір сүрген уақыттарында да аса айырмашылықтар жоқ. Дегенмен, Жаргүл-1 төрткүлінің ұзақ өмір сүруінде мәдени қабаты айтарлықтай қалыңдаған.


Сурет-11. Жаргүл төрткүлдерінің маңайында орналасқан ортағасырлық ескерткіштер. Орындаған Мамбет Шагирбаев


Жаргүл төрткүлдерінің асүйлік бұйымдарына негізінен қазан бөлшектері жатады. Қазандардың формасы сфералы және овалоид болып келген. Мұндай қазандар Шу-Талас өңірлері мен Оңтүстік Қазақстанның ортағасырлық қалаларында және қоныстарында кең таралған. Қазан ернеулерінің пішіні негізгі екі әдіспен жасалған: бірінші топтағы ернеулер сыртқа қарай қайтарылмай жасалса, екінші тобы сыртқа қарай аз ғана қайтарылған және саңырауқұлақ тәрізді болып келген. Ернеуі сыртқа қарай аз ғана қайтарылған қазандар Кавардан   (Ташкент оазисі) қаласының Х–ХІ ғғ. жататын қабатынан анықталған. Сыртқа қарай саңырауқұлақтанып қайтарылған қазан ернеулері Талапты төрткүлінің Х–ХІІ ғғ. жа-татын қабатынан, Арна төрткүлінің ХІ–ХІІ ғғ. жататын қабатынан, Қысмышы қаласының Х–ХІІ ғғ. қабатынан  және ХІ–ХІІІ ғ. басына жататын Саз төрткүлінен табылған. Жаргүл төрткүлдерінен қазан тұтқаларының әртүрлі пішінде жасалған түрлері кездесті. Жасалу ерекшеліктеріне қарай үш түрге бөліп қарастыруға болады: 1) жарты ай тәріздес жасалып, қазан бүйіріне жапсырылып бекітіліген; 2) үшбұрыш секілді жасалып, қазан бүйіріне саңылау тастап, екі ұшы ғана жапсырылып бекітілген; 3) саздан доға тәріздес жасалы-нып, қазан қабырғасына саңылау тастап, екі ұшы саусақ ұшымен жапсырылып орналастырылған. Бірінші топтағы жарты ай тәріздес пішінде жасалған тұтқалар Шу өңіріндегі ортағасырлық Аспара қаласынан табылған. Сонымен қатар мұндай тұтқалар ортағасырлық Меркі қаласынан, Ақтөбе қаласының X–XIIІ ғ. басына жататын қабатынан және Қойлық қаласынан, Ферғана өңірінің ІХ–Х ғғ. жататын керамика кешенінен кездеседі. Дегенмен, Ферғана жеріндегі қазан тұтқалары ұқсас болғанымен қазандар пішіні жағынан сәйкес келмейді. Екінші топтағы үшбұрыш тұтқалы қазандар Талапты төрткүлінен, Арна төрткүлінен, Ақарық төрткүлінің Х–ХІІ ғғ. жататын қабатынан, Төменгі Барысхан қаласының ІХ–Х ғғ. қабатынан, Туюкту-Арча ескерткішінен, Ақтөбе қаласының (Таластық) Х–ХІІ ғғ. қабатынан, Тараз және Қостөбе қаласының ХІІ–ХІІІ ғғ. қабатынан табылған. Асханада қолданылған бұйымдардың ішінде сырсыз ыдыстардың ұқсастықтары көрші географиялық өңірлерден ғана анықталса, сырлы ыдыстардың ұқсастықтары Талас өңірі мен Орта Азиядағы ортағасырлық ескерткіштерден кездеседі. Жоғарыда аталған дөңгелек тұтқалы көзелер Талапты төрткүлінен және Ақтөбе-1 (Шардаралық) қаласынан (ІХ–ХІ ғғ.) табылған. Сыры сұр-сарғыш түсті келген, бетінде қара түсті крест тәрізді өрнектері бар тостағандар Бинкат (Ташкент) қаласының Х ғ. жататын қабатынан кездеседі. Сонымен қатар сырының түсі ақшыл сұр болып келген сызықтық өрнектері бар табақтар Тараз қаласының ХІІ-ХІІІ ғғ. жататын қабатынан, Төрткүл керуен сарайының ХІІ-ХІІІ ғғ. жа-татын қабатынан, Қостөбе қаласынан және Саз төрткүлінен анықталған. Төрткүлдерден табылған сырлы ыдыстардың түсі жасыл, ашық жасыл, көк, ашық көк, сары, қара және қоңыр түсті реңке ие. Cыр жағылатын ангоб ақ түсте боялған. Ыдыстардың бетіне өсімдік және сызықтық-геометриялық өрнектер салынған. Көзелік сазы тығыз, құрамына ұсақ құм, дала шпаты, әк қосылған. Жаргүл-2 және Жаргүл-3 төрткүлдерінен сырының түсі жасыл болып келген сызықтық өрнегі бар ыдыс сынықтары көп табылды. Мұндай сырлы ыдыстар Орта Азияда ХІ ғ. аяғы мен ХІІ ғ. кең таралған. Төрткүлдердің сырлы керамикасының көзелік сазының химиялық құрамына жүргізілген сканерлеуші электронды микроскопиялық зерт-теу нәтижелері – Талас өңіріндегі көзе өндіретін орталық ретінде Тараз қаласын көрсеткен. Шаруашылықта қолданылған хұмдардың ернеуі сыртқа қарай қайтарылып жасалған. Сондай-ақ ернеуінің сыртқы бөлігінің асты саусақ ұшымен бедерленіп бастырылған. Ернеулері бедерленген хұм ернеулері Талапты төрткүлінен табылған. Шаруашылық мақсатта пайдаланылған сыртында өрнегі бар келілердің ұқсастықтары тек Тараз қаласынан анықталды. Тұрмыстық мақсатта қолданылған өрнегі бар сырлы шырақ тұтқалары Арна төрткүлінен, Төменгі Барысхан қаласының ІХ–ХІІ ғғ. жататын қабатынан, Ақтөбе 1 қаласының ХІ–ХІІІ ғғ. жа-татын қабатынан, ортағасырлық Талғар қаласынан, Кавардан қаласының ХІ–ХІІ ғғ. жататын қабатынан Джанпык-Каланың (Әмудария) ХІ–ХІІ ғғ. жататын кезеңінен, Тер-мез қаласының ХІІ–ХІІІ ғғ. жататын қабатынан кездеседі. Жаргүл төрткүлдерінің керамика кешеніндегі ұқсастықтар айналасындағы төрткүлдердің (Арна, Талапты, Ақарық және т. б.) және Талас өңіріндегі ірі қалалардағы қыш бұйымдардан анықталды. Дегенмен, пішіні бір сырлы шырақтар Оңтүстік Қазақстан мен Орта Азияның ортағасырлық ескерткіштерінде бір кезеңде (Х ғ. аяғы мен ХІІ ғ.) пайдаланылған. Жаргүл төрткүлдерінің остеологиялық коллекциясындағы жануар түрлерінің құрамы Талас өңіріндегі төрткүлдердің материалдарымен ұқсас. Мәселен, Арна төрткүлінде де Жаргүл-3 секілді ірі қараның мөлшері уақ малмен бірдей екендігін көреміз. Жаргүл-2 төрткүлінде уақ мал сүйектерінің саны ірі қарадан сәл ғана көп екені байқалды. Бұл көрсеткіштерді жануар саны бойынша алынған мәліметтер де растайды. Талас өңірінің ең ірі орталығы болған Тараз қаласында ірі қара мөлшері жылқымен бірдей (сәйкесінше 3.6% – 3.7%), бірақ уақ мал сүйектерінің мөлшері 87% құрайды. Жалпы Талас өңірінің ортағасырлық тұрғындары мақсатты түрде уақ малдың санын көбейткен тәрізді. Салыстырмалы түрде Ақарық, Ақыртас төрткүлдері және Шаруашылық қаласының XIII–XIV ғғ. мәдени қабатында да уақ мал сүйектері басқа үй жануарларына қарағанда басым екендігін көреміз. Өңірдегі тұрғындардың тағам рационындағы үй жануарларының барлық түрінің сүйектері кездескенімен, уақ мал саны ба-сым бөлігінде негізгі орын алған. Үй жануарларының сойылған кездегі жастары Талас өңірінің ескерткіштерінде жануар түріне қарай өзара айырмашылықтарға ие. Уақ малдың сойылған кездегі жас мөлшері Жаргүл төрткүлдерінде өзара жақын, яғни ересек және кәрі жануарлар басым. Талапты төрткүлі мен Шаруашылық қаласында жануарлардың басым бөлігі 3-4 жастан асқанда сойылған. Ақарық және Арна төрткүлдерінде уақ малдың басым бөлігі 1-2 жас аралығында сойылған. Тараз қаласында да уақ малдың көпшілігі 1-2 жас аралығында сойылғанын көреміз. Тараз қаласының тұрғындары үшін уақ мал негізгі ет қажеттілігін өтегені анық. Мұны аталған жануар сүйектерінің шамамен 90% көрсетуінен анық байқалады. Қазіргі жинақталған археозоологиялық мәліметтер Талас аңғарындағы төрткүлдердің тұрғындары малшаруашылығымен тұрақты түрде айналысып, белгілі бір жастағы (1-2 жас) жануарларды (қой-ешкі) Тараз қаласына ет өнімдерін қамтамасыз ету үшін жеткізіп тұрған деп тұжырым жасауға мүмкіндік беріп отыр. Талас өңіріндегі ортағасырлық төрткүлдер мен ірі қалалардың остеологиялық материалдарын жалпы алғанда, ірі қараның 43.8% ересек шағында (5-6 жастан асқанда) сойылған. Салыстырмалы түрде, Жаргүл төрткүлдерінде жануарлардың экстерьерлік сипаты біркелкі болмағаны байқалады. Қойларда бұл аса қатты байқалмағанымен, ірі қара мен жылқының жота бойынша бойларының айырмашылығы жоғары болғанын көреміз. Қой асықтарының артқы (плантарлы) бетіне түрлі геометриялық сызықтардың түсуі, асықпен байланысты ойынның болғанын дәлелдейді. Жануар асықтарының артқы бетіне сызықтар түсіру мы-салдары антикалық Бәбіш мола, ортағасырлық Жайпақ қалаларының археозоологиялық материалдарынан белгілі. Жаргүл төрткүлдерінде қой асықтарының бетіне түскен сызықтар тіктөртбұрыш, ромб және трапеция пішіндерін жасап қиылысады. Сызбасы бар асықтарда белгілі бір реттілік сақталмаған, яғни оң немесе сол аяққа тиесілі асықтар да кездесіп отыр. Бір ғана ерекшелік, бұл тек қой асықтарына ғана сызық-белгі түсірілген екен. Әзірге мұндай сызба-белгілердің мәнін ашатын зерттеулер кездеспейді. Дегенмен, біздің ойымызша, асықты жинаған төрткүл тұрғыны (мүмкін жас немесе бозбала) асықтың бетіне сызықтарды мақсатты түрде түсірген болуы да мүмкін. Барлығы 11 асықтың жетеуі сол аяққа, төртеуі оң аяққа тиесілі. Сол аяққа тиесілі асықтар оң қолға ұстауға ыңғайлы, шиырып немесе алыстан атып ойнауға икемді болып келеді. Мүмкін асық ойнаушы/жинаушы өзіне жаққан немесе ұтқан асықтарына арнайы белгі соғуы да мүмкін.
Қорытынды
Жаргүл төрткүлдеріне жүргізілген зерттеулер оның Талас өзенінің орта ағысында орналасқан басқа да ескерткіштерден біршама ерекшеленетінін көрсетті. Төрткүлдердің топографиялары олардың атқарған қызметтеріне де тікелей байланысты екендігі белгілі болды. Ескерткіштердің Талас өзенінен өтетін өткел болғандығын білдіретін қарсы беттегі керуен жолы бойында орналасқан Зылиха және Сарыбарақ төрткүлдерімен байланысының бары анықталды. Аталған төрткүлдерге Жаргүл-2 төрткүлінің топографиясы өте ұқсас. Жаргүл-3 төрткүлінің биік қабырғалы жалы мен күрделі келген қақпасына қарағанда және өңірдегі басқа да ішкі бөлігінде мәдени қабаты жоқ, керісінше мықты бекінген қабырғалары мен қақпалары бар ескерткіштермен салыстырғанда тікелей қорғаныс қызметін атқарғандығы анық. Керамикалық бұйымдарға жүргізілген зерттеулер нәтижесінде сырсыз қыш бұйымдардың көптігі белгілі болды. Олардың басым бөлігі ас пісіруге емес, ас ішуге пайдаланылған. Ыдыс сынықтарының ең көп үлесі қазан бөлшектеріне (ернеу, тұтқа) тиесілі. Жасалу технологиясы бойын-ша қыш бұйымдардың негізгі бөлігін қолмен жапсырылып жасалған ыдыстар құрайды. Жаргүл төрткүлдерінен табылған қыш ыдыстардың ұқсастықтары негізінен Талас өңіріндегі төрткүлдер болғанымен, кейбір ыдыс түрлері Қостөбе, Тараз секілдіірі қалалардан ғана анықталды. Қазандардың пішіні көрші географиялық аймақтармен ұқсас келеді. Асүйлік және асханалық ыдыстардың морфологиясы Оңтүстік Қазақстан мен Жетісудың қыш ыдыстарынан аса ерекшеленбейді. Бірақ үшбұрышты келген қазан тұтқалары Талас өңірінде ғана кең таралған. Сонымен қатар жоғарыда аталған өрнегі бар келінің аналогы Тараз қаласынан ғана кездесті. Сызықтық өрнегі бар сырлы табақтардың да Талас өңірінен ғана анықталуы, аталған ыдыстардағы ерекшеліктер жергілікті қолөнер мектебінің өзіндік стилі екендігін көрсетеді. Сырлы керамиканың химиялық құрамына жүргізілген зерттеу нәтижелері де Тараз қаласының Талас өңіріндегі қолөнер және сауда орталығы болғандығын айқындайды. Керамика кешеніне жүргізілген зерттеулер ескерткіштің Х–ХІІ ғғ. жататынын көрсетті. Жаргүл 1-3 төрткүлдерінің археозоологиялық материалдарын зерттеу нәтижелері бойын-ша Талас өңірінің ортағасырлық тұрғындарының малшаруашылығы және тамақ/ет өнімдерін қамтамасыз ету жүйесіне қатысты салыстырмалы түрде нақты ақпараттарға қол жеткізе алдық. Жаргүл төрткүлдері және салыстырмалы түрде бұрын жарияланған Арна, Талапты, Ақарық, Ақыртас төрткүлдері және Шаруашылық қаласының археозоологиялық материалдары бойынша Талас өңірінде ІХ–ХIVғғ. кешенді малшаруашылығының бірыңғай құрылымы болған деп пайымдауға болады. Мал жайылымдары үшін Талас өзені мен оның салаларының бойы пайдаланылған. Қазіргі қол жеткізілген нәтижелерге сәйкес, Талас өңірінің ортағасырдағы тұрғындарының бақташылық дағдылары салыстырмалы түрде жоғары дамыған деп санауға негіз бар. Қорыта айтқанда, Жаргүл төрткүлдеріне жүргізілген қазба жұмыстары нәтижесінде ескерткіштің материалдық мәдениеті жоғары болғандығын көрсететін материалдар қордаланды. Қолөнері мен шаруашылығын анықтайтын керамикалық және остеологиялық материалдармен қатар, аз мөлшерде металл, шыны және тастан жасалған бұйымдардың сынығы табылды. Тікелей егіншілікті білдіретін қол диірмен тастың кішкентай бөлшектері де анықталды. Олай болса, Жаргүл төрткүлдері қолөнер және егіншілікпен айналысатын отырықшы тұрғындардың далалы-құмды алқаптағы көшпенділерге қарай шығатын керуен жолы бойында орналасқан, ІХ–ХІІІ ғ. басына жататын ескерткіш болып табылады.