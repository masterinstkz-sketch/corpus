Металдан жасалған әйел әшекейлері
(Жетісудың археологиялық табылымдары бойынша)


Кіріспе 
Әшекейлер халықтың көркем шығармашылығының жарқын көріністерінің бірі болғандықтан, сол заман тұрғындарының тамырын тереңнен тартқан наным-сенімдері, эстетикалық нормалары, космологиялық түсінігі, шығармашылық әлеуеті, әлеуметтік қатынастары мен дәстүрлері әйел әшекейлерінде көрініс тапты. Ежелгі дәуірде зергерлік бұйымдар жасау ісі кемелдіктің ең жоғары деңгейіне жеткен болатын. Осыған байланысты әйелдердің зергерлік бұйымдарын зерттеу — олардың типологиясын, өндіріс технологиясын, функционалдық мақсатын анықтау, әйелдің костюмі/бейнесі жүйесінде қарастыру, халықтың мәдени байланыстарын бақылауға, барынша кең көлемдегі мәдени-хронологиялық реконструкциялар жасауға мүмкіндік береді. Мақаланы жазудағы алға қойған мақсат – Жетісу өлкесінен табылған ерте темір дәуірінен этнографиялық кезеңге дейінгі металдан жасалған әйел әшекейлері мен оларға зерттеушілердің берген түсіндірмесін саралап, әшекейлердің зерттелуін кезеңдерге бөліп қарастыру. Әйел әшекейлері металдан, асыл тастардан, шыныдан, керамикадан, тіпті теріден де жасалғандықтан, мақалада біз металдан жасалған әшекейлерге тоқталамыз. Осы мақсаттан туындайтын міндет – аталған аумақта жүргізілген археологиялық экспедициялар мен жекелеген зерттеушілердің еңбектеріндегі әшекейлер туралы мәліметтерді жинастыру, территориялық және хронологиялық жағынан саралау.
Материалдар мен әдістер 
Зерттеу әдістері. Мақаланы жазу барысында тарихилық, объективтілік принциптер басшылыққа алынды. Тарихилық принцип бойынша археология ғылымының нақты – тарихи жағдайда даму жолдары мен бағыттары анықталды. Әсіресе, жұмыс құрылымына байланысты аймақтық принцип жете басшылыққа алынды. Мәселенің жекелеген аспектілерін қарастыруда баяндау, жүйелеу, қорытындылау, логикалық талдау, салыстырмалы, хронологиялық, хронологиялық-проблемалық әдістер қолданылды.
Материалдарды сипаттау. Мақала жазуда КСРО ҒА Материалдық мәдениет тарихы институты мен ҚазКСР ҒА Ш.Ш. Уәлиханов ат. Тарих, археология және этнография институтының және Ә.Х. Марғұлан ат. Археология институтының жүргізген зерттеулері, архив материалдары, жарық көрген ғылыми мақалалар мен монографиялар қолданылды. Нақты хронологиялық шегі орталықтан құрылған алғашқы кешенді археологиялық экспедиция – Жетісу археологиялық экспедициясының зерттеу жұмыстарынан басталмақ.
Нәтижелер 
XX ғ. басынан бастап Жетісу өлкесінде В.В. Бартольд, И.А. Кастанье, Н.Н. Пантусов, В.Д. Городецкий, К. Ходжиков, Б.Н. Дублицкий археологиялық зерттеулерін ішінара жүргізсе, кейінгі отандық және ленинградтық ғалымдар А.Н. Бернштам, К.А. Ақышев, Е.И. Агеева, Г.А. Кушаев, И.И. Копылов, А.Г. Максимова, Б.Н. Нұрмұханбетовтер ескерткіштерде мақсатты түрде барлау және кәсіби қазба жұмыстарын жүргізді. Жетісу мен Оңтүстік Қазақстанның археологиялық зерттелуінің алғашқы кезеңі А.Н. Бернштам есімімен және КСРО ҒА Н.Я. Марр атындағы Материалдық Мәдениет тарихы институты мен КСРО ҒА Қазақ филиалы бірлесе ұйымдастырған Жетісу археологиялық экспедициясы зерттеулерімен байланысты. А.Н. Бернштам 1940 жылғы мақаласын Алматы маңындағы Қарғалы қойнауында шамамен 25 жастағы әйел адамның жерлеу орнынан 300-ден астам үйсіндердің зергерлік өнерін мейлінше айқын сипаттайтын алтын бұйымдар табылған қазынаға арнаған еді. Табылған заттардың ішінде айыр өркешті түйенің мүсіні салынған екі жүзік, таутекелердің 10 мүсіні, тізерлеп отырған адамның бауырын кеміріп жатқан тышқан бейнеленген сырға, көптеген қапсырмалар мен алтын жапсырмалар бар. Бұл бұйымдардың бәрі алтыннан жасалып, перузамен апталған. Ерекше көз тартатын нәрсе – бұл Қарғалыдан табылған тәті (диадема). Оның ішкі беті толған күрделі өсімдік тектес өрнектің ортасында тұрған аңдардың, құстардың, адамдардың бейнелері. Өз мақаласында тәтіні егжей-тегжейлі сараптаған А.Н. Бернштам, осы бейнелер семантикасына Иран мен Қытай әсерін баса көрсетті және жерлеу орнынан табылған бұйымдар мен тәтіні б.д.д. I ғ. – б.д. II ғ. кезеңдеп, оның шаманға тиесілі болғандығын атап өткен. Бұл табылым жайында «Древнее золото Казахстана» кітабының авторлары Қарғалы кешенінің көптеген заттары сақталмағанын айта келе, тәтінің екі сақталған бөлігінің маңыздылығын атап өтеді. Сонымен қатар Қарғалы тәтісіндегі өрнекті сақ көшпелі ортасымен емес, белгілі мөлшердегі мифологиялық персонаждары бар қытай бейнелеу дәстүрімен байланыстырады. Бұл шетелдік затты үйсін ақсүйектері немесе діни қоғамның өкілдері тапсырыспен жасатуы да мүмкін дей келе, Қарғалыдан табылған бедерленуі діни-мифологиялық мазмұнға толы сырға діни қызметкер не шаман адамға тиесілі болуы мүмкін деген пікір айтады. Қарғалы ауылының байырғы тұрғындарының айтқан естеліктері, алтын бұйымдардың табылуы мен Орталық музейге өткізілуі, тапқан адамдар туралы ақпарат, кейінгі жылдары Қарғалы диадемасы туралы көпшілік әрі ғылыми ортада таралып кеткен мәліметтердегі сәйкессіздіктер туралы егжей-тегжейлі жазылған мақалалар тек ғылыми орта ғана емес осы бір мұраның тарихына көңіл аударған қалың көпшілік арасында да үлкен қызығушылық тудыратыны сөзсіз. Қарғалы диадемасының табылуы, семантикасы, кімге тиесілі екендігі туралы соңғы жылдары В.В. Сараев мақалалар сериясын жарыққа шығарды. Ол Қарғалы қазынасының бұйымдары тарихи деректерде үйсін гуньмосына әйелдікке берілген қытай ханшайымы Лю Сицзюньға тән деп есептейді. Бұлай шешім шығаруына әшекейлердегі, әсіресе диадемадағы қытайлық мәнер, жерлеу орнының көпшілік қорымынан бөлек табылуы, тіпті қазына табылған жартастың құрылымының өзі бұл әшекейлердің қытайдан шыққанын көрсетеді деп санайды. Биік таудағы шатқалды даолық ілімді ұстанатын, елден оқшауланып бөлек кеткен монах–абыздар мекендеуі мүмкін екендігіне тоқталады. Сонымен қатар автор бұл Қарғалы бұйымдарын «Қарғалы көмбесі (қазынасы)» деп атаудың қате екенін, оның себебі, Б.Н. Дублицкийдің есептерінде аңшылар тапқан кезде адам сүйектерінің шашылып жатқанын және бас сүйектің бір бөлігінің беткі қабаттан табылғаны айқын жазылғанын айта келіп, «Қарғалы жерлеу орны» деген атаудың дұрыс болатынын негіздейді. Қарғалы диадемасының бастапқы келбетін қалпына келтіру мақсатында ерекше туындының жасалу уақытындағы көркем өнер тәсілдері мен дәстүрлерінің сараптамаларына сүйене отырып реконструкциялауға тырысқан М.А. Чернов зерттеу нәтижелерін ғылыми мақалаға арқау етті. Өз мақаласында тәтінің жетіспеген бөлшектерін Еуразия аумағында жасалған, мәдени фоны жағынан жақын диадемалар мен олжалардың сақталған бөлшектеріне сүйене отырып, қалпына келтіруге тырысты. А.Н. Бернштам жетекшілік еткен Жетісу археологиялық экспедициясы маршруты үлкен аумақты қамтығанымен, Іле өзені бойындағы ескерткіштер толыққанды зерттелмеген еді. Қазақстан территориясында өндіріс орындарының көптеп салынуына, нақтылап айтсақ, 1954 жылы Іле өзененінің бойында Қапшағай ЖЭС салынуына байланысты осы аймақта орналасқан көптеген археологиялық ескерткіштерді зерттеу мәселесі күн тәртібіне қойылды. Іле өзені Жетісудағы ірі су көзінің бірі болғандықтан, бұл аумақ арқылы ғасырлар бойы Қазақстанды Орта Азия және Қытаймен байланыстыратын ежелгі керуен жолдарының өтуі сөзсіз еді. Аймақтың ежелгі тарихының жалғыз дереккөзі болып тұрған ескерткіштерді жойылып кетуден сақтау мақсатында Қазақстан Ғылым академиясы Тарих, археология және этнография институты жанынан 1954 жылы Іле археологиялық экспедициясы құрылды. Экспедиция жетекшісі К.А. Ақышев, отряд жетекшілері Е.А. Агеева, Г.И. Пацевич және Г.А. Кушаев, ғылыми қыметкер И.И. Копылов, аға лаборанттар П.В. Агапов пен Х. Алпысбаев болды. Экспедиция өз жұмысын аймақта барлау жұмыстарымен бастап, Іле өзенінің бойында – шығыстан батысқа қарай Қапшағай шатқалынан Борохудзир ауылына дейін,солтүстіктен оңтүстікке қарай Шолақтаудан Шелек ауылына дейін зерттеу жұмыстары жүргізілді. Экспедиция жетекшісі К.А. Ақышев 1954 жылғы есебінде қазба жүргізілген 49 обаның ішінде № 29Б қорым, № 1, 2, 14 және 15 оба қорым құрылысы конструкциясымен және табылған заттарымен басқаларына қарағанда ерекшеленетініне тоқталады. Бұл жерден (№ 14 оба) екі шетінде жыртқыш аңның бастары бейнеленген құйма қола білезік, басып жасалған суретімен аң стилін еске түсіретін және Пазырық обаларынан алынған табылымдарға ұқсас жерлері бар қола пластинаның бөлшегі табылғанына тоқталып, бұл обаларды б.д.д. IV–II ғғ-мен кейінгі сақ кезеңімен мерзімдеді. Есепте ғалым осы қорымда қазылған барлық обалар толығымен тоналғанын атап өтті. Осы Іле археологиялық экседициясының жүргізген зерттеулерінің нәтижесінде жарық көрген К.А. Ақышев пен Г.А. Кушаевтың «Древняя культура саков и усуней долины реки Или» еңбегінде аймақтың сақ және үйсін ескерткіштерін зерттеу барысында жерлеу жәдігерлері арасынан табылған әйел әшекейлері туралы мәліметтер көптеп берілген. Жетісуды мекендеген сақ тайпаларының теңдессіз ескерткіші – Бесшатыр қорымы толығымен тоналған обалардан тұрғандықтан, бұл ескерткішке арналған тарауда әйел әшекейлері туралы бірлі-жарым табылған моншақтардан өзге ақпарат келтірілмеген. Қызылауыз I қорымында жүргізілген зерттеуде № 12 обаның оң жақ жерлеу орнында саз балшықтан жасалған ыдыстармен бірге бояуларға арналған төрт бөлікке бөлінген шаршы түріндегі үстелше, адам сүйектері арасынан қола шаш қыстырғыш, қоңырау, екі ұшар басында барыс бейнеленген білезік, қола гривна бөлшегі және ақық моншақ табылған еді. К.А. Ақышев ұшар басында жыртқыш аң бейнеленген құйма қола білезікті осы Қызылауыз I қорымын кейінгі сақ кезеңімен (б.д.д. V–IV ғғ.) кезеңдеуге мүмкіндік берген бірден-бір жәдігер ретінде атап көрсетеді. Іленің оң жағалауындағы үйсін ескерткіштеріне арналған екінші бөлімде осы аумақтағы үйсін обаларын сипаттай келе, Г.А. Кушаев Қапшағай III қорымының № 18, 22, 89, 97 обаларынан темір шаш түйрегіштер, жүзден аса ұсақ паста домалақ моншақтар, жіңішке қола сым темірден тұйықталмаған шиыршық түрінде жасалған сырға, қола айна және қас сүрмесіне арналған тастан жасалған цилиндр формалы ыдыс табылғандығына тоқталған. Осы қорымның № 35 жерлеу орнынан бас сүйектің төменгі жақ тұсынан ромб және биконикалық формадағы жеті ақық, 35 паста және 45 әйнек моншақтар, бас сүйектің оң жағынан шиыршық тәрізді мыс пен күмістің қосындысынан құйылған, бір жарым айналымға иілген сырға, қола айна табылды. Осы сырғалар ҚР ОММ қорында сақтаулы, әрі музейдің каталогында сипаттамасы мен фотосы берілген. Орталық Музей қорында сақтаулы келесі бір жәдігер – б.д.д. I ғ. – б.д. I ғ. кезеңделетін Өтеген 1 қорымының № 67 обасынан табылған ұзындығы 10,4 см темір шаш түйрегіш. Үңгір қора I қорымының № 28 обасында жерленген әйел адамның мүрдесімен бірге темір шаш түйрегіш, сақина және шиыршық тәрізді екі қола сырға, ұстағышы трапеция тәріздес домалақ қола айна, кеуіп қалған бояуы бар кішкентай косметикалық ыдыс, мойын тұсынан 112 дана паста бисер, орташа көлемдегі 13 паста моншақтар, 26 дана әртүрлі көлемдегі ақық моншақтар, Қалқан I қорымының № 62 обасынан әйел адамның жерлеу орнынан оң білегінде қимасында дөңгелек, ұштары түйіспеген қола білезікте үйсін тайпаларының жерлеу орны жәдігерлерінің қатарын толықтырды. Осы аумақтың үйсін ескерткіштерінен табылған әшекейлерге тоқтала келе, Г.А. Кушаев қола шиыршық тәріздес сырғалар Іле жазығында б.д.д. I мыңжылдықтың екінші жартысынан бастап таралғандығын атап көрсетеді. Жалпы осы іргелі еңбекте антрополог ғалым В.В. Гинзбургтің сүйек-қаңқа материалдарына жүргізген сараптамалары нәтижесінде жерлеу орнының жыныстық тиесілігі туралы мәлімет ашық айтылған. Іленің оң жағалауындағы осы жерлеу орындарынан басы шар тәрізді 34 темір шаш түйреуіш, төрт қола айна, 19 шиыршық тәріздес сырға және көптеген моншақтар табылды. Әйелдердің жерлеу орнына осы жәдігерлердің барлығы тән екендігін айта келіп, өте сирек жағдайда темір пышақтар табылғандығына тоқталады. Қазақ КСР ҒА Іле археологиялық экспедициясының Алакөл отряды Г.А. Кушаев жетекшілігімен 1963–1964 және 1966 жж. археологиялық барлау және стационарлы қазба жұмыстарын жүргізді. Көктума ауылынан 10 км шығысқа қарай, Онағаш жайлауынан микробарлау жұмыстары барысында кездейсоқ табылған қола дәуірінің I жерлеу орнынан сол жақ қырымен, басы батысқа қаратылып, қатты бүгіле жерленген әйел адамның қабірінен өте нашар сақталған екі қола сырға, қолының білек тұсынан жіңішке қола білезіктің қалдығы, кеуде қуысының сол жақ бөлігінен конус тәріздес бес жапсырма табылды. Алакөл ойпатынан табылған Биен өзенінің оң жағалауында, Арасан ауылынан 2,5–3 км қашықтықта орналасқан сақ дәуіріне жататын Арасан I, II қорымдарының сегiз жерлеу орындары зерттелген еді. Арасан I қорымының № 2 обасынан ақымда жерленген мәйіттің бас сүйегінің екі жағынан өте ерекше формадағы, зергерліктің асқан шеберлігімен жасалған екі алтын сырға (1-сур.)* (*Мақалада А.Е. Айтбаева түсірген фотосуреттер пайдаланылды), белінің оң жағынан қола айна аршылды. Табылған жәдігерлерді сараптай отырып, зерттеуші бұл жерлеу орны да әйел адамға тән деген қорытындыға келеді. 1960 жылдары К. Ақышевтың жетекшілігімен Жетісу археологиялық экспедициясы Кеген өзені аңғарында кең көлемде барлау және қазба жұмыстары барысында зерттеу үшін Құрайлы шатқалы таңдалып, Шығыс Жетісудың әртүрлі қорымдардан жүзден аса ерте темір дәуірінің оба- ларында қазба жүргізілді. Ақтасты шатқалындағы Ақтас І қорымында 60-тан аса оба зерттелді. Осы қорымдағы № 28 обаны қазу кезінде мүрде жанынан материалдық мәдениеттің құнды заттары табылды. Оң қолынан темір білезік, оның жанынан қою-жасыл порфириттан жасалған ұршық табылса, ал сол қолынан моншақтар тізбегі шықты, алайда нашар сақталғандықтан моншақты жинап алу мүмкін болмады. Ал кеуде тұсынан екі ілгек тәрізді зат, оның астынан темір сырға табылды. Осы жерден полихром стилінде жасалған, жарты ай пішінді ерекше әдемі әрі қымбат әшекейленген екі салпыншақ (колт) шекелік табылды. Ә.Х. Марғұлан атындағы Археология институтының ғылыми архиві қорында сақталған Ақтас 1 қорымы табылымдар тізімінде: осы 28-ші обадан табылған екі шекелік – рубин орнатылған алтын салпыншақ (2-сур.) өз өлшеміндегі салынған суреті сақталған, сонымен қатар № 35 обадан диаметрі 70 мм, қалыңдығы 8 мм темір білезік, 50-ші обадан қола сымнан жасалған сырға табылған. Жердің үсті құрылыстарының өлшеміне сай, Ақтас I қорымы үйсіндер мен хуннулардың қарапайым тұрғындарының зираты. Хуннулардың қабірлерінде кездескен алтын әшекейлерге қарап жерленген адамдарды ақсүйектерге жатқызуға болады.


Сурет-1. Сырғалар. Алакөл ойпатындағы оба. II–III ғғ. Материалы: алтын, лазурит, көгілдір ақық [ҚРҰМ нқ 24378/1,2 АЗ 555/1-2]


Мұндай салпыншақтар көпшілік қолданатын зат емес екендігі айқын, әрі IV–V ғғ. хас шеберлері жасаған бірегей бұйымдар санатына жатады. К.А. Ақышев бұл обаны б.д. III–V ғғ. кезеңдейді. Шығыс Жетісудағы, Қаратал өзенінің жоғарғы ағысында, Теңлік ауылы маңында орналасқан Теңлік қорымы материалдары да үлкен қызығушылық тудырады. Ертедегі көшпелілер материалдық мәдениеті жайлы құнды мәліметтер алуға мүмкіндік берген бұл ескерткіште жүргізілген қазба жұмыстары туралы К.А. Ақышевтің жеке архивіндегі күнделігінен білеміз. Бұл қолжазба күнделікті ғалымның 100-жылдық мерейтойына орай жарыққа шыққан монографиясында А.С. Ғаниева қолданған. Ғалым диаметрі 35 тен 50 м, биіктігі 3 тен 7 м дейін жететін ірі бес обадан тұратын қорымның бұзылған әрі тоналған бір обасына жүргізілген 1964 ж. зерттеулерді сипаттайды. К.А. Ақышев «Қаратал» обасы деп атаған обаға түсірілген траншея екі жерлеу шұңқыры мен осы екі шұңқыр арасында тағы бір жерлеу орны табылған. Орталық жерлеу орны толықтай деформацияға ұшыраған, үшінші жерлеу шұңқырында мыс қыстырғыштар мен жамылғы киген салт аттымен жылқы бейнеленген жүздеген алтын жапсырмалар (3-сур.) табылды. Сондай ақ темір түйрегіштер, қола айна және алтын тіліктермен ағаш қобдиша табылды. Оба б.д.д. III–II ғғ. кезеңделген.


Сурет-2. Шекеліктер. Ақтасты. Материалы: алтын, анартас [ҚРҰМ нқ 24377/1,2АЗ 554/1-2]


К.А. Ақышев сақ өнеріндегі аң стиліне арналған мақаласында ескерткіштердің орналасуына байланысты субаймақтық варианттарды қарастыру барысында әр аумақта зооморфтық бейнелердің  семантикасы сол белгілі бір қоғамның мүшелеріне түсінікті космогониялық, мифологиялық, діни көзқарастардың көрінісі болғанын атап көрсетеді. Зергерлік өнердің қола дәуірінің ерте кезеңдерінде пайда болғанымен, зооморфты бейнедегі алғашқы табылған алтын сырғаға кеңінен тоқталады. 1980 жылғы Жоңғар Алатауының батыс бөктерінде, Қапал ауылы маңындағы Мыңшұңқыр қорымындағы 10 жерлеу орнында жүргізілген қазба барысында табылған үш алтын сырға мен үш саз ыдысқа көңіл аударады. 21А қоршауынан табылған екі жылқының құйма бейнесіндегі алтын сырғаны Сібір, Қазақстан мен Арал маңында қола дәуірінің тайпаларының аң стилінде орындалған зергерлік өнердің алғашқы ескерткіші деп баға береді. Хронологиялық жағынан аталған бұйымда жерлеу құрылымы, жерлеу бағыты мен түріне қарай, сенімді түрде қола дәуірімен кезеңдейді.


Сурет-3. Салт атты бейнесіндегі шытыра. Теңлік. Жетісу. Б.д.д. III–II ғғ. [ҚРҰМ нқ 24393/1-4 АЗ 560/1-4]


Зергерлік бұйымдардың мол қоры жинақталған келесі Жалаулы қазынасы да Қарғалы көмбесі сияқты 1988 жылы Алматы облысының Кеген ауданында қазына аттас Жалаулы шағын ауылынан кездейсоқ табылды. К.А. Ақышев пен Ә.К. Ақышев олжа табылған мекенді зерттеп, олардың қабірден шықпағанын анықтады және б.д.д. VIII–VII ғғ. мерзімдеді. Әсіресе тұрғындардың назарын аударған бұйым жарты ай тәрізді пектораль еді. Сонымен қатар Ғ.А. Базарбаева мен Г.С. Жұмабекова ерте темір дәуірі өнеріндегі ұсақ пластикадағы кеңінен таралған бөкен бейнесі туралы мақаласында осы Жалаулы және Есік обаларындағы табылған жәдігерлерді мысалға ала отырып, Қазақстанның б.д.д. VIII – III ғғ. аң стиліндегі ақбөкен образына талдау жасаған. Дегенмен, бұл қазына құрамында нақты әйел әшекейі ретінде саналатын бұйым жоқ. XX ғ. 30-жылдарының соңынан тәуелсіздік алғанға дейінгі уақыт аралығындағы Жетісу өлкесінде жүргізілген археологиялық зерттеулер барысында табылған әшекей бұйымдар туралы қысқаша шолуды қорытындыласақ, сақ және үйсін обаларының ілеспе материалдары ретінде ұсақ моншақтар, шиыршық тәрізді сырғалар, қола білезіктер және темір шаш түйреуіштер табылды. Дегенмен, археологтар Қарғалы қазынасынан өзге, Жетісу өңірінің әйел әшекей бұйымдарын арнайы зерттеу жұмысына арқау ете қойған жоқ еді. Жалпы бұл табылымдар мерзімдеуші қосымша материал ретінде қарастырылды.
Талқылау 
Қазіргі таңда археологтар жерлеу ескерткіштері мен ілеспе материалдарын сараптап, талдау негізінде әйелдердің мәртебесін анықтауға көп көңіл бөлуде; әйелдің жалпы келбетін, оның костюмін гендерлік реконструкциялау мақсатында әлеуметтік зерттеулер сәтті жүргізілуде. Жалпы Жетісу бойынша әшекей бұйымдардың тәуелсіздік алған жылдардан бергі кезеңдегі ғылыми жарияланымдарда қарастырылуына тоқталсақ. З. Самашев бастаған авторлар тобының Алматы тарихына арналған «Древности Алматы» зерттеу жұмысының – Алматы қаласының археологиялық зерттелу тарихы туралы бөлімінде қала аумағынан кездейсоқ табылған бұйымдар мен арнайы ұйымдастырылған зерттеу жүмыстары хронологиялық ретпен тиянақты сипатталады. Әшекейлер жеке сараланбағанымен, жалпы Алматы облысы аумағындағы археологиялық олжаларға – Жалаулы және Қарғалы қазынасына арнайы тоқталған. Ал К.М. Байпақов, Т.В. Савельева, К. Чангтың бірлесіп жазған Солтүстік-Шығыс Жетісудың ортағасырлық елді мекендері мен қалаларына арналған еңбекте қазіргі Алматы қаласының орнында орналасқан отырықшылық ескерткіштердің зерттелуі қарастырылған. Шелек қаласында жүргізілген қазба жұмыстарында табылған металдан жасалған әйел әшекейлеріне, сырғаның салпыншағына, оның ақ және жасыл-сұр түсті нефритті қырнап жасалған көзіне тоқталып, аналогтары көрсетіліп, фотосы түсірілген. 1996 жылы қазақ-америка археологиялық экспедициясының Тұзысай (Алматы обл., Талғар ауд.) қонысында жүргізілген зерттеулері нәтижесінде табылған әйел адамның жерлеу орнына арналған мақалада ұсақ әйнек моншақтар, біржақты темір пышақ, жамбас сүйегі тұсында қола айна сынды жерлеу бұйымдары табылғаны көрсетілген.  Қола айнадағы төрт иероглифті Е.И. Лубо-Лесниченко «Үйіңізде әрдайым байлық пен береке болсын» деп аударса, америкалық қытайтанушы В. Майер «Сіздің тегіңіз әрқашан әйгілі әрі дені сау болсын» деп оқыған* (*аудармасы А.Е. Айтбаеваныкі). Жүргізілген сараптамалар негізінде жерлеу орны XII– XV ғғ. мерзімделді. Мемлекеттік «Мәдени мұра» бағдарламасы аясында зерттелген ортағасырлық Қойлық қаласында жүргізілген археологиялық зерттеулер шығыс кесенесінің бір қабірін қазу барысында төртбұрышты платформасы бар алтын сақиналар және өсімдік тектес оюлармен безендіріліген әшекейлер; ұштары кесілген текше түріндегі миниатюралық кеңейткішпен безендірілген алтын сырға; дәнекерлеу орындарында қос бұралған флейтадан жасалған белбеумен, кішкентай алтын сфералық кулондармен, көгілдір және меруерт моншақтармен безендірілген, созылған шар тәріздес алтын қуыс кулондары бар мойын әшекейі табылған. Бұл жәдігерлердің сипаттамасы мен фотосы ескерткішке арналған альбом-кітапта берілген, авторлар жерлеу орны мен кесенені XIII–XIV ғғ. кезеңдейді. 1968 жылы К. Ақышев ашып, зерттеген Шелек ауылынан 18 км солтүстік-шығыста (Алматы обл., Еңбекшіқазақ ауд.), Шелек өзенінің аңғарында орналасқан үйсін дәуіріне жататын Қаратума қорымын 2009 жылдан бастап «Археологиялық экспертиза» жауапкершілігі шектеулі серіктестігі «Жетіген–Қорғас» теміржол аумағында қалуына байланысты қайта зерттеді. Осы зерттеулер нәтижесінде К.М. Байпаков, Д.А. Воякин және С.В. Захаровтардың бірлескен авторлығымен жарық көрген «Могильник Каратума» монографиясында біздің зерттеу нысанымызға сай № 16 әйел адам жерленген обадан қимасында дөңгелек, сақталған бөлігі 5,9 және 1,9 см қола түйреуіш пен тоғыз алтын күлтелі гүлөрнек табылғаны жазылды. Авторлардың пайымдауынша, алтын фольгадан жасалған тоғызбұрышты жұлдызшаның кейпінде, беті шығыңқы бұл гүлөрнек өзге бұйымға, бәлкім осы жерлеу орнынан табылған қола түйреуішке жабыстырылған болуы мүмкін және бұл түйреуіш осы кезеңдегі Жетісудың сақ-үйсін жерлеу орындарына тән бұйым. Сонымен қатар № 48 обадан қола білезіктер табылды. Далалық Еуразияның сақ-сармат және ғұн-сармат дәуірінің ескерткіштерінде осыған ұқсас бұйымдар өте көп кездеседі. Осы Қаратума қорымының әшекейлеріне арналған келесі мақалада Е.Ш. Амиров осы білезіктер мен түйреуішке және моншақтарға арнайы тоқталған. Автор табылған заттардың жақын аналогтарын да көрсете отырып, бұл түйреуіш шаш үлгісін бекіту үшін бе, әлде баскиімнің бөлшегі ретінде пайдаланылды ма, нақты айту қиын деп тұжырымдайды. Жалпы Қаратума қорымының № 167 обасы 88% тоналғанымен, бүлінбеген 20 обаның өзінде әшекейлер тек екі жағдайда табылғанына тоқталып, автор бұл азшылық себебін қатардағы немесе оған теңестірілген тұрғындардың жерлеу ғұрпының ерекшелігімен немесе тұрғындардың негізгі тобының әл-ауқатының төмендігімен байланысты болуы мүмкін дейді. Археолог ғалымдардың этнолог әріптестерімен бірлесе шығарған «Образ женщины в отражении веков: по материалам из Большого Тургая и сопредельных регионов» атты ұжымдық монографиясында қола дәуірінен бастап, қазақ ұлттық дәстүріндегі әшекейлерге арналған салмақты мақалалар тоғысқан. Жинақтағы Қазақстан археологиясындағы орта ғасыр кезеңі ескерткіштерін зерттеудегі маңызды бағыт гендерлік зерттеулерге арналған Б.М. Хасенованың мақаласы тарихнамалық сипатта жазылған. Бүкіл Қазақстан аумағындағы орта ғасырлық ескерткіштердегі әйелдердің жерлеу орындарын зерттеген Ә.Х. Марғұлан, Ф.Х. Арсланова, Я.А. Шер және т. б. секілді зерттеушілердің еңбектеріндегі гендерлік мәселеге тоқталған. Жұмыс барысында ғылыми зерттеулерді қарастыра отырып, гендерлік тиесілілікті анықтайтын арнайы бұйымдарды іздестіру ісі де жүргізілген. Автор Жетісу үшін ер адамдардың жерлеу орнына қару-жарақ бұйымдары, белдік бөлшектері тән деп көрсетсе, әйелдер үшін айналар, сырғалар және қайшыларды белгілейді. Тіпті, құрбандық жануары мен құрбандық тағамдарының құрамы мен көлемі де қайтыс болған жанның жынысына байланысты өзіндік ерекшелікке ие екенін атап көрсетеді. Ерте темір дәуірі қоғамындағы әйел рөлі мәселесін көтеріп жүрген Ғ.А. Базарбаева мен Г.С. Жұмабекованың «Шаманка, жрица, принцесса?» атты мақаласында атақты Есік обасы, Батыс Қазақстанда Я. Лұқпанова қазба жүргізген Тақсай 1 кешенінің № 6 обасы және Тасарық обасына тоқталады. Ғалымдар Есік обасында жерленген сақ жауынгерінің жынысы туралы мәселеде К.А. және Ә.К. Ақышевтер, Б.Н. Нұрмуханбетовтің зерттеулері, Есік қорық-музейі қызметкерлері жинақталған қазбаға қатысушылардың сұхбатары, антрополог А.О. Китованың сүйек қалдықтарына жүргізген зертханалық анализдер нәтижесінде мүрде 16–18 жастағы жас жігітке тиесілі екендігі анықталғанына тоқталады. Бұл жерде зерттеушілер жыныстық тиесілікке қатысты таласты дәйек ретінде үшкір әрі биік бас киімнің көптеген түркітілдес ұлттардың бас киімі «сәукелемен» ұқсастығы болғанын баса көрсетеді. Ал келесі екі ескерткіштің жерлеу жәдігерлерін тиянақты си- паттай отырып, «ханшайым» атауынан гөрі «абыз» (жрица) атауы барынша сай келетінін, дегенмен, Шығыс Арал маңындағы Ұйғарақ және Оңтүстік Түгіскен қорымдарындағы әйел жерлеу орындары жәдігерлеріне сүйене отырып, ол заманда әйелдің әртүрлі функцияларды қатар атқарғандығын, отанасы болып, бала өсіріп, ғұрыптар мен салттарды орындаумен қатар қажет кезде ат үстінде ел қорғағандығына да тоқталған. Жалпы археологтарды жерлеу орындарына «ханшайым», «абыз» атауын оңды-солды қолдана бермеуге шақырады. Алматы облысы Райымбек ауданы Шалкөде жайлауында орналасқан ерте темір дәуірінің Қатартөбе қорымында жүргізілген археологиялық зерттеулер нәтижесіне арналған А. Чотбаев пен А. Оңғарұлының мақаласында 2012 ж. зерттеулерде № 2 обаның жерлеу шұңқырынан мүрденің бас сүйегінің сол жақ шеке тұсынан табылған сары металдан жасалған сырғаға тоқталған (4-сур.). Авторлар мұндай сырға түрлерінің Жетісу өлкесінде кеңінен таралғанын айта келіп, б.д.д. III–II ғғ. мерзімдейді. 2020 жылы Ә.Х. Марғұлан ат. Археология институтының жетекші ғылыми қызметкері А.А. Горячев бастаған отряд Қарғалы қазынасы табылған нақты орынды табу мақсатында барлау-зерттеу жұмыстарын бастады. Осы жұмыстар нәтижесінде Ерменсай шатқалында «Қарғалы тасы» атты нысан табылып, алдын ала археологиялық қазбалар нәтижесінде атақты «Қарғалы қазынасының» табылған орны ретінде анықталды. Зерттеу нәтижесінде сол замандағы қазына іздеушілердің көзінен таса қалуы мүмкін 11 алтын домалақ айылбас және алтын фольганың үш бөлшегі табылды. Зерттеу тақырыбына қатысты соңғы жылдардағы ерекше тоқталатын  еңбек  – Б. Хасенованың «Женские украшения гунно-сарматского времени Казахстана» атты мақаласы. Зерттеуші Қазақстанның ғұн-сармат кезеңіндегі әйел костюміндегі аксессуарларды жүйелеу мақсатында әшекейлердің адам денесінде тағылған орнына байланысты бұйымдарды классификациялады. Диадемалар, сырғалар, шекеліктер, кеудеге тағылатын салпыншақтар деп жіктелген әшекейлер арасында Жетісу өлкесінен табылған Қарғалы диадемасы,  Қарғалы  қазынасынан  табылған зооморфты сырға, Қарқара обасынан табылған тікбұрышты, көбелек тәрізді және зигзаг тәрізді жапсырмалардан тұратын мүрденің желке тұсынан табылған баскиімнің металл бөлшектері сипатталған. Дегенмен бұл жапсырмалар табылған Қарқара кешенінің жерлеу орнындағы мүрденің жынысы жайлы зерттеушілер ашып айтпағандықтан, бұл жапсырмалар ер адамның баскиімінің бөлшегі немесе маңдай таспасының әшекейлері де болуы мүмкін деп тұжырымдайды.


Сурет-4. Сырға. Қатартөбе-1, № 2-оба, 2-жерлеу орны [ҚРҰМ нқ 32654 АЗ – 623]


Мақалада металдан жасалған бір дәуірдің әшекейлері алғаш рет классификацияланды. Дегенмен қолға, білекке тағатын әшекейлер қарастырылмаған, әшекейлердің көп бөлігі бас бөліктеріне арналған. Ғұн-сармат дәуірінің әшекейлерін толық зерттеу болашақтың еншісінде.
Қорытынды 
Мақалада қарастырылып отырған хронологиялық шеңбер бойынша материалдарды екі негізгі кезеңге бөліп қарастыруға болады: XX ғғ. 40–90 жж., XX ғғ. ғасырдың 90 жж. бастап бүгінгі күнге дейінгі зерттеулер. Әрбір кезеңде жүргізілетін зерттеулердің сипаты сол кездегі өзекті ғылыми міндеттер мен тенденцияларға сәйкес келеді. Металдан жасалған әйел әшекейлерін зерттеу көне жәдігерлерді кездейсоқ жинаудан жүйелі түрдегі ғылыми зерттеуге дейінгі күрделі жолдан өтті деп айта аламыз. Зергерлік бұйымдар туралы алғашқы жазбалар тек сипаттамалық әрі палеоэтнографиялық материалды талдауда қосымша дәлел ретінде ғана қарастырылса, соңғы жылдары зергерлік бұйымдарды зерделеудегі этномәдени параллельдер, салыстырмалы талдаулар мен типологиялар сынды зерттеулер жүргізілуде. Осы зерттеу жұмыстарында тоқталған әшекейлер түрлері қазіргі зергерлік бұйымдардың түпкі образдары болғандықтан, осы жәдігерлерді сипаттау зергерлік өнердің жекелеген түрлерінің шығармашылық формасының дамуының эволюциялық жолын анықтауға мүмкіндік бермек. Ұзақ уақыт бойы зергерлік бұйымдардың арнайы зерттеу нысаны болмауы оның тәуелсіз дереккөз ретіндегі рөлін төмендетті, алайда қазіргі таңда бұл көзқарас өзгерді. Дегенмен әйел әшекейлерін арнайы зерттеу тақырыбы етіп алған жұмыстар көлемі әлі салыстырмалы түрде шағын, бірақ жинақталған материал болашақ зерттеу жұмысына негіз болатын мол ақпараттық әлеуетке ие. Зергерлік бұйымдар бұзылу мен шіру процестеріне аз түсетіндігіне, техникалық және технологиялық параметрлері, ою-өрнегі, бұйымдардың дизайны және пішініне байланысты халықтардың этникалық тарихы мен мәдени генезисінің, ежелгі және ортағасырлық этникалық процестер мен этномәдени қатынастар кезеңдерін нақты негіздеп бере алатын маңызды тарихи дереккөз екені сөзсіз.