Ортағасырлық Сарайшық қаласындағы зерттеу нәтижелері туралы
(2022 жылғы далалық маусым материалдары бойынша)


Кіріспе
 Ортағасырлық Сарайшық қаласы Атырау облысы Махамбет ауданы Сарайшық ауылы маңында, Жайық өзенінің оң жағалауында орналасқан. Қала орнында археологиялық зерттеу жұмыстары ХХ ғасырдың 30-жылдарынан бастап қолға алынды. 1937 жылы археолог Н.К. Арзютов кешенді қазба жұмыстарын жүргізді. 1950 жылы Ә.Х. Марғұлан бастаған Батыс Қазақстан археологиялық экспедициясы ортағасырлық Сарайшық қаласы орнында тыңғылықты зерттеу жұмыстарын жүргізді. Одан кейін, ХХ ғасырдың 70–80 жылдарында археолог Л.Л. Галкин Сарайшықта зерттеу, барлау жұмыстарын өткізгенін атап өткен жөн. Ал 1989 жылдан бастап қала орнына З. Самашев жетекшілік еткен Батыс Қазақстан археологиялық экспедициясы археологиялық зерттеулер жүргізді. 2017 жылдан бері Сарайшықты жергілікті археологтар зерттеуде. 2019 жылы № 3 қазба орнын алғаш зерттеп бастаған Атырау облысы тарихи-өлкетану музейінің қызметкерлері болса, 2021 жылдан бастап «Сарайшық» музей-қорығының археологтары Қазақстан Республикасының Мәдениет және спорт министрлігі Мәдениет комитетінің 2021–2023 жж. арналған № BR10164208 бағдарламалы-нысаналы қаржыландырылған ғылыми жоба аясында одан әрі нақты зерттеулер жүргізді. Қазба орнында көлемі ауқымды, саман кірпіштен тұрғызылған құрылыс нысаны ашылды. Оның сыртқы шегаралары 2021 жылы түгел анықталған жоқ. Қазбаны жалғастыру келесі маусымға жоспарланды. 2022 жылғы қазбадағы жұмыстардың жалпы мақсаты Сарайшықтың XIII–XV ғғ. тән құрылыс қабаттарын ашу болып табылды. Сонымен бірге қазбада анықталған нысанның аумағын айқындау және сәулеті мен табылған жәдігерлері арқылы Сарайшықтың экономикалық, сауда байланыстарын зерттеу, қаланың орта ғасырдағы рөлін саралау кіреді. 2021 жылғы қазба орта ғасырларда Сарайшық қаласының ғимараттары алдын ала ойластырылған жоспар бойынша, түзу әрі қатар-қатар тұрғызылғанын көрсетті. Ұзын дәліздің бойындағы ірі ғимарат қарапайым қала тұрғынының үйі емес, қоғамдық кешенді құрылыс болса керек. Мәдени қабаттан жәдігерлердің, түрлі бұйым қалдықтарының көптеп табылғанына қарай, қаланың үлкен мәдени-саяси орталығы болған секілді. Жәдігерлер Сарайшықтың Жошы ұлысындағы басқа қалалармен сауда байланысының болғанын білдіреді. Сондай-ақ экономикалық байланыстардың ауқымы қала тұрғындарының Алтын Орда мемлекеті кезеңіндегі мәдени сипатын саралауға көмектеседі.
Зерттеу әдістері мен материалдар
 Қазбада қалаларды зерттеудің эмпирикалық қалыптасқан әдістемесі қолданылды, яғни, табылған барлық заттарды белгілей отырып, мәдени қабаттар ашылды. Белгілеу жұмыстары сызба, сипаттау және фотосуретке түсіру арқылы тіркеліп отырды. Жұмыс барысында ғимарат аумағын, жоспарын анықтау мақсатындағы қазба түрі қолданылды, анықталған ғимараттың көлемді болуына байланысты қазба алаңы жан-жағына қарай кеңейіп отырды. Қазба орны әуеден «DJI Mavic 2 Pro» квадрокоптері арқылы суретке түсірілді.
Материалдың сипаттамасы
 Алынған материалдар өңделіп, ғылыми тұрғыдан талданып отырды. Қазба барысында ғимарат бөлмелерінің шикі кірпіштен қаланған қабырғалары ашылды. Кірпіштердің көлемі біркелкі емес. Сонымен қатар пахса блоктардан құйылған қабырға қабаты кездеседі. Шикі кірпіштер сары түсті саз балшықтан құйылған болса, пахса блоктарынан күлгін түстес, арасында ұсақ мал сүйектері, қож, әртүрлі қыш ыдыс сынықтары кездеседі. Қабырғалардың кейбірінде құм аралас сазбен сыланған сылақтары болды. Қабырғалар бірнеше құрылыс кезеңдерінен тұрады. Мұның бәрі ғимарат қабырғаларының ұзақ жылдар бойы пайдаланылғанын, бірнеше рет сол орында қайта салынғанын байқатады. Сондай-ақ жөндеу, қайта құрылымдау кезеңдерінен өткені белгілі. Құрылыс кезеңдерін анықтауда мәдени қабаттардан табылған тиындардың атрибуциясы ескерілді.
Талқылау 
 Қазбада анықталған ғимаратты зерделеу барысында осыған ұқсас келетін нысандар іздестірілді. Қонақ қабылдау мақсатында салынған ғимараттарды жіктеу барысында құрылымы типтік емес және талдауы күрделі ғимараттар жиі ұшырасты. Сондықтан жіктеу барысында осындай мақсаттағы барлық ғимараттарды толық қамту мүмкін болған жоқ. Оған қоса ол ескерткіштердің жеке ерекшеліктерін сипаттау-бөлек тақырып. Біз зерттеген ғимаратқа біршама ұқсас деп Алтын Орданың астанасы – Сарай қаласында қазылған ғимаратты атауға болады. Бұл ғимаратты орналасқан жері мен жобасының ерекшелігіне байланысты мұсылман дінімен байланыстыруға болатын шығар деген пікір бар. Ол қаладағы үлкен мешітке қарсы 5,5 м қашықтықта, көшенің екінші бетінде орналасқан. Ғимараттың солтүстік бөлігі қираған, сондықтан оның нақты пішіні мен өлшемдерін анықтау мүмкін болмады. Зерттелген бөлігінің жобасы Г тәріздес. Үй-жайлар екі перпендикуляр сызықтың бойына орналасқан. СШ–ОБ бағытындағы ұзындығы шамамен 20 м, СБ–ОШ бағыты бойынша ұзындығы – 9,7 м. Ғимарат ені 5,25 м. Ғимараттың солтүстік-батыс қанатындағы бес бөлме зерттелді. Олардың төртеуінің көлемі бірдей, стандартты орналасқан қарапайым қонақ бөлмелері. Бұл бөлмелерде тұрмыстық заттар жоққа тән, белсенді өмірдің ізі білінбейді. Сондай-ақ оларда алтынордалық тұрғын үйлерге тән қайта жасаулар мен қайта жобалау да жоқ. Бұл ғимараттың қоғамдық сипатын көрсетеді, ол бөлмелерді үй шаруашылығымен айналыспаған, уақытша тұрғындар жайлаған. Г.А. Федоров-Давыдов бұл ғимаратты қонақ қабылдайтын үй – ханака деген болжам айтты. Бұл болжам көңілге қонымды, өйткені жақын жерде тек мешіт қана емес, зиярат ету нысаны болуы мүмкін кесенелер де бар. Шығыс елдерінде көпшілікке белгілі, саудагер керуендеріне арналып біркелкі етіп салынған, жолаушылар тоқтайтын орындар бар. Араб елдерінде мұндай ғимараттарды керуен-сарай дейді, яғни, керуендерге арналған сарай ғимараты, ал түркі тілдері басым жерлерде оларға хан деген атау қолданылған. Жол бойындағы қонақүйлерден басқа қалаларға кіре берісте және қала ішінде де керуен-сарайлар болған. Қалалық керуен-сарайларда қонақүйлер ғана емес, сонымен қатар оларда қолөнер шеберханалары мен саудагерлер дүкендері де болуы мүмкін. Вакф (уақып) ретінде қалалық керуен-сарайлар өз иелеріне айтарлықтай табыс әкелді (вакф-мұсылман елдерінде мемлекет не- месе жеке тұлға тарпынан діни ұйымдарға қайырымдылық ретінде берілген салық салынбай- тын мүлік). Ортағасырлық қала керуен-сарайлары аз зерттелген, өйткені олар толық сақталмаған, бірақ жол бойындағы жолаушылар тоқтайтын орындар барлық шығыс елдерінде кеңінен танымал. Сарайшықта 1996 жылдан бастап қазылған «хан» типті сарай кешенінде орналасқан орта ғасырлардағы саяхатшылар мен көпестер жатын орындарға жайғасып, жылқыларына қора тауып, тауарларын сатып, басқа саудагерлермен және келушілермен аралас-құралас болған. Бұл ғимарат туралы «Сарайшықтың қыш бұйымдары» атты еңбекте былай сипатталған: «Оның пішіні, негізінде архитектуралық “хан” типтес жобаланған сарай кешенді. “Ханалар” қадірлі қонақтар, көпестер мен тәу етушілер, саяхатшылар үшін тұрғызылатын. Ол ХІV–XVII ғасырларда шығыстағы мұсылман елдерінде өте кең таралған еді. Құрылыстың көлемі зәулім 40×20 метрлік. Бұл жерде бұрын болған құрылыс нышандары кезінде тегістеліп, бітеліп те тасталған». Ғимараттың 20×20 метрлік орталық бөлігінің негізгі қаңқасы екі метрлік құйылған платформаның үстіне мықтап шикі кірпіштен қаланған. Қаңқаның қабырғаларының іші әртүрлі материалдармен толтырылып бекітілген. Ғимаратта 25 бөлме тазартылды. Оның оңтүстік жағындағы портал бөлігі аркалы келген, кіре-берісіндегі шығыңқы тұсында кең пандусы бар. Бұрыш-бұрышында сәл шығыңқылау жасалған мұнаралар орналастырылған. Портал күйдірілген кірпіштен қаланып, бедерлі панель және кестелі өрнектер түрінде ақ алебастрден жасалып, сәндік элементтермен қапталған. Кіре берісінде кең алаң бар. Бұл ғимаратты, болжам бойынша Жошының ұрпағы Орыс хан салдырған. Ол 1370 жылдары Дешті-Қыпшақтың шығысындағы өз иелігіне өткен жерлерде билігін нығайтып, күйреуге бет бұрған империяны қайта қалпына келтіруге тырысты. Сығанақтағы резиденциясын ұстай отырып, Сарайжұқты өз иелігінің астанасына айналдырғысы да келді. «Көптеген медресе, ханака, мешіт және басқа игілікті ғимараттар салдыртқан» атасы Еженнің үлгісіне сай, Орыс хан да орталық қалаларды гүлдендіруді қолға алады. Көп ұзамай ғимарат жан-жағына қарай кеңейе бастаған, оның қапталдарына симметриялық түрде қанат секілді бөлмелер жалғанған. Артқы шығыс жағы да көптеген жанама құрылыс нысандарының есебінен өсе түседі. Құрылыс саны 40 шақты болып көбейді. Ансамбльдің орта тұсы жанамалап салынған тұрғынжай шатырларының үстінен биік тұрды. Негізінен олардың көбісі тұрғылықты бөлмелер болған. Бұл қазба біз қарастырып отырған № 3 қазбадан 30 м-дей жерде орналасқанын ескерсек, қаланың осы ғимараттар орналасқан ауданы керуеншілер, саяхатшылар, жолаушылар, зиярат етушілердің түнеуі үшін салынған құрылыстардан тұрған болса керек. 2021 жылы № 3 қазбадан ұзын дәліздердің бойында қатар-қатар орналасқан бес бөлменің ашылуына байланысты бұл нысанды да қоғамдық ғимарат – қонақ қабылдайтын орын деп болжаған болатынбыз.
Зерттеу нәтижелері 
 Ғимараттың орталық бөлігі бұрын ашылғандықтан, солтүстік және оңтүстік бөлігінде қазбаны кеңейту арқылы жүргізу жоспарланды. Осы мақсатта 2021 жылы қазбаның солтүстік- шығыс бұрышы солтүстікке қарай 3 м-ге кеңейтіліп қазылса, 2022 жылы сол аумақ солтүстікке қарай 7 м-ге дейін, шығыс бағытқа 4 м-ге кеңейтіліп қазылды. Осы бөліктен ғимараттың солтүстік шеті айқындалды. Ғимараттың солтүстік қабырғасының қалыңдығы 85 см, биіктігі 80 см. Осы солтүстік қабырға мен қазбада ашылған № 1 бөлме арасында ені 70 см, ұзындығы 400 см болатын дәліз ашылды. Кейіннен ғимарат қайта салынған кезінде бұл дәлізді қалыңдығы 5-6 см бірнеше қабат балшық ерітіндісін құю арқылы бітеп тастаған. Дәліздің шығыс жақ шетінде тандыр пеш орналасқан. Пештің диаметрі 38 см, тереңдігі 15 см. Ауызы батысқа қараған. Дәліздің оңтүстігіндегі № 1 бөлменің қабырғасы 2021 жылы ашылған болатын, ол ағаш қаңқалы қабырға түрінде жасалған. Ағаш сырықтарды тірек етіп жасаған қабырғаның қалыңдығы 25 см, сырықтардың арасы 30 см. 2021 жылғы маусымда ашылған батыс қабырғаның бойындағы ені 75-100 см болатын дәліздің шетінде ғимараттың солтүстік қабырғасынан шығатын есігі болған. Ол кейін көлемі 42×21×8 см шикі кірпіштермен қаланып бітелген, қаланған кірпіштер ішкі жағында 35 см-дей қабырғадан шығып тұр. Солтүстік қабырға үстіне шығыс жағында тағы бір күлгін түсті пахса қабырға қаланып биіктетілген. Солтүстік-батыс бұрышта солтүстікке 73 см шығыңқы қабырға жалғасқан. Оның қалыңдығы 36 см. Бұл ғимараттың батыс қабырғасымен байланысты болса керек. Ал осы солтүстік-батыс бұрышта батыс қабырғаның сыртқы жағынан тақап тағы бір қабырға қаланған, ол кейінгі құрылыс қабатында салынғаны байқалады. Жер бетінен 55 см тереңдіктен қаланып басталған, одан төмен күл аралас топырақ қабаты жатыр. Бұл қабырға ұзындығы оңтүстік бағытқа қарай 320 см, қалыңдығы 60-70 см. Қабырға сыртынан қатар орналасқан екі тандыр пеш ашылды. Бұл тандыр пештердің көлемі үлкен. Тандырлардың диаметрі 60 см, биіктігі де 60 см, қабырғасының қалыңдығы 5 см. Екі пештің аралығы 20 см. Тандыр пештердің солтүстік және батыс жағында онша айқын емес қабырға сұлбалары байқалады. Яғни, тандыр пештер бөлме ішінде орналасқан болуы мүмкін. Қазбаның солтүстік-шығыс тұсынан, ғимарат сыртынан үш жеке жерлеу шұңқыры және шаруашылық мақсатта қазылған шұңқыр анықталды. Шаруашылық шұңқыры ішінен қыш ыдыс сынықтары, мал сүйектері және ерекше айта кетер нәрсе, дөңгелек ойықтар ойылған қойдың жауырын сүйектері табылды. Өңделген жауырын сүйектерінің саны – 9. Сондай-ақ қазбаның шығыс жиегінен қыш кірпіштен салынған көрхана ғимаратының бір бөлігі ашылды. Бұл адам қабірінің біз зерттеп жатқан ғимаратқа қатысы жоқ, кейінгі кезеңде пайда болған нысандар болғандықтан, қазбадағы жұмыс күші ғимараттың топырақтан ашылмай жатқан оңтүстік бөлігіне жұмылдырылды. Қазбаның оңтүстік шетіндегі бөлменің қабырғалары 2021 жылғы маусымда жартылай қазылғандықтан оны толықтай ашу мақсатындағы жұмыстар 2022 жылы жүргізілді. Бұл бөлме шартты түрде № 7 бөлме деп белгіленді. 2021 жылы ашылған алты бөлменің сипаттамасы бұдан бұрын жарияланған болатын. № 7 бөлме. № 5 бөлменің оңтүстігінде орналасқан. Бөлме көлемі 5,10×3,75 м. Қабырғалардың биіктігі 1,80-1,88 м, қалыңдығы 75-50 см. Шығыс қабырғаның қаландыларына қарасақ, оның бірнеше құрылыс кезеңдерінен тұратыны, қабырғаға жөндеу жұмыстары жүргізілгенін байқаймыз. Әсіресе, бірнеше қабат етіп қара сұр түсті балшықтан құйылған бөлігі айқын көрініп тұр. № 5 бөлменің батыс жағында орналасқан дәліз осы бөлмеге шығатын болған. Солтүстік қабырғасына тақалған жерге шикі кірпіштен аласа келген тұғыр бағана қаланған. Оның көлемі 1,1×0,5 м, биіктігі 45 см. № 5 бөлменің есігі осы бөлмеге қарай шығатын болған, бірақ кейіннен бітеліп, орнын сылақпен сылап тастаған. Бөлменің ішкі көрінісінде басқа ешқандай құрылыс элементтері жоқ. Едені саз балшықпен сыланған. Бөлмені тазалау барысында қыш ыдыс сынықтары, мал сүйектері табылды. № 8 бөлме. № 7 бөлменің оңтүстік жағынан ашылды. Есігі солтүстігінде, № 7 бөлме жаққа қараған. № 8 бөлменің батыс жағында дәліз орналасқан. Бөлме көлемі 3,1×4 м (ШБ–СО бағытында). Қабырғаларының биіктігі 65 см-ден 148 см-ге дейінгі аралықта, қалыңдығы 50-70 см шамасында. Қабырғалар ішкі жағынан саз балшықпен сыланған. Сылақтың қалыңдығы 2 см. Бөлменің шығыс, оңтүстік және батыс қабырғалары бойында П тәріздес сыпа салынған, сыпаның кеңдігі шығыс бөлікте 80 см, оңтүстік бөлікте 178 см, батыс бөлікте 50 см. Биіктігі 30-40 см шамасында. Бөлменің басқа аумағы түгелдей саз балшықпен сыланған еденнен тұрады (1-сур.). Нивелирмен өлшегенде еден қазбаның беткі деңгейінен 250 см тереңдіктен анықталды. Шығыс сыпада тандыр пеш орналасқан. Сыпа ішімен тандырдан екі арналы кан оңтүстік бағытқа қарай жүргізілген. Канның ұзындығы 240 см, әрбір арнасының ені 10 см, екі арнаның арасындағы қабырғаның қалыңдығы 25 см. Кан бөлменің оңтүстік-шығыс бұрышында қабырға ішіне жүргізілген мұржамен жалғасады. Бөлмедегі тандыр пештің диаметрі 40 см, қабырғасының биіктігі 35 см. Пештің ауыз қуысы батыс жаққа қараған, оның ені 20 см, биіктігі 30 см. Тандырдың ауыз қуысы алдында оттық шұңқыры бар, оның көлемі 35×30 см, тереңдігі 10 см. Тандыр пештің солтүстік жағында, бөлменің солтүстік- шығыс бұрышында шаруашылық мақсатта қазылған шұңқыр еден деңгейінен анықталды. Шұңқыр диаметрі 50 см, тереңдігі 60 см, қабырғасы тік, түбі тегіс келген. Ішінен мал сүйектері, қыш ыдыс сынықтары, тандыр пеш қабырғасының сынықтары шықты, шұңқыр саз топырақпен аралас толтырылған. Шығыс сыпаның шетінен бөлменің батыс қабырғаға дейін еденнен қазылған ордың орны анықталды. Ордың ұзындығы 210 см, ені 10 см, тереңдігі 10-20 см. Ор ішінің топырағын тазалау барысында жұқа ағаш тақтай қалдықтары, ағаш үгінділері шықты. Шамасы, ордың ішіне ағаштан жасалған жұқа қабырғаның түбі бекітіліп, қалқа (ширма) немесе шымылдық тәрізді үй жабдығы болғанға ұқсайды. Сыпадан орға дейінгі еденнің көлемі 1,80×1,35 м болса, ордан солтүстік қабырғаға дейінгі еденнің көлемі 2,40×0,75 м. Бөлме есігін солтүстік қабырғаның батыс жақ шетіне орнатқан. Есіктің ені 70 см. Саман кірпіштен табалдырық салынған, биіктігі 5 см, қалыңдығы 30 см. Бөлмені топырақтан ашу барысында мыс тиындар, жылқы бейнесіндегі қола құлып, қола қоңырау, екі қыш шырағдан және қыш ыдыстардың сынықтары табылған.


Сурет-1. Сарайшық. Ғимараттағы № 8 бөлме. Фотосурет: Жүніс Байғалиев 


 Дәліздер. № 8 бөлменің батыс қабырғасының сыртында С–О бағытта салынған дәліз бар. Ол № 7 бөлменің оңтүстік шетінен басталып 6,20 м ұзындыққа дейін созылған, ені 1 м болады. Дәліздің батыс қабырғасының биіктігі 140 см, қалыңдығы 60 см. Бұл қабырға батысқа қарай қисайып тұр. № 8 бөлменің шетінен ғимараттың шығыс қабырғасындағы есіктің орны ашылды. Есіктің ені 1,40 м. Бұл жерде ұзындығы 5,30 м, ені 1,40 м болатын қуыс – кіреберіс дәліз пайда болған. Дәліз қабырғаларының биіктігі 84-90 см шамасында. Бұл дәліз № 8 бөлменің батыс жағындағы дәлізге дейін созылған. Ол екі дәліздің арасы шикі кірпішті қабырғамен бөлініп тұр. Осы дәліздердің оңтүстік жағынан № 9 бөлме ашылды. № 9 бөлме. Бұл бөлме ғимараттың алдыңғы ашылған бөлмелерінен жоғарғы мәдени қабаттан анықталды. Сондықтан уақыты бойынша кейінгі кезеңдегі тұрғынжай деп есептелінді. Бұл бөлменің есігі солтүстік қабырғасының шығыс жақ шетінде орналасқан, кіреберіс дәлізге шығатын болған. Есіктің ені 98 см, табалдырығының биіктігі 7 см, қалыңдығы 23 см. Есіктің батыс жағында солтүстік қабырғаға тақала тандыр пеш салынған. Тандырдың диаметрі 47 см, биіктігі 37 см, қабырғасының қалыңдығы 3 см болды. Қабырғасының ішкі жағына тарақ тісімен салынған өрнектер жүргізілген. Пештің ауыз қуысы оңтүстікке қараған, көлемі 20×15 см. Ауыз қуысы алдында пеш шұңқыры анықталды, оның көлемі 35×25 см, тереңдігі 5 см. Тандыр пештен батыс бағытқа қарай ұзындығы 180 см екі кан арнасы созылған, арналардың ені 16 см, аралық қабырғасының ені 16 см. Кан арналары солтүстік қабырғаның бойына ойып жасалған тік мұржаға жалғасқан. Тандырдың аузынан оңтүстік бағытқа қарай 2,65 м-ге дейін сыпаның қабырғасы созылған. Қабырғаның биіктігі 38 см, ені 20 см. Сыпаның ені 2 м шамасында. Іші топырақпен толтырылған. Бөлменің жалпы көлемі 5,75×4,75 м. Бөлменің шығыс қабырғасының биіктігі 100 см, қалыңдығы 60 см, сарғылт түсті шикі кірпіштен қаланған. Солтүстік қабырғасының биіктігі 84 см, қалыңдығы 45 см. Ол қабырға үш құрылыс қабатынан тұрады. Оңтүстік қабырғадан екі құрылыс кезеңі байқалды. Төменгі қабаттағы қабырға қара-сұр түсті блоктан соғылған, ал жоғарғы қабаттың сарғылт түсті кірпіш қаландылары бар. Қабырғаның жалпы биіктігі 1,4 м. Бөлменің батыс қабырғасы айқын емес. Еден деңгейінде анықталған қабырғаның сұлбасы 20 см тереңдікте қазылды. Оңтүстік қабырғадан 2,25 м, шығыс қабырғадан 1,60 м сыпаға дейінгі бөліктің бәрін еден алып жатыр. Еден саз балшықпен сыланған. Еденде оңтүстік қабырғадан солтүстікке қарай 1,20 м жерде батыс-шығыс бағытында қазылған ор анықталды. Ордың шеті шығыс қабырғаға еніп кеткен. Ор шығыс қабырғадан есептегенде 160 см ұзындықта қазылған, оның ені 20 см, тереңдігі 7 см. Бұл жерде ағаштан құрылған қалқа қабырға – шымылдық секілді интерьер бөлшегі орналасқан болуы мүмкін. 2022 жылғы қазба жұмыстарының нәтижесі ғимараттың екі параллель қабырғасы бойында қатарласа орналасқан бөлмелері мен дәліздерін ашып көрсетті (2- сур.). Одан басқа, ғимараттың солтүстік шегарасы анықталды. Ғимараттың ұзын келген шығыс қабырғасы № 8 бөлменің оңтүстік шетінен үзіліп, ішке кіретін есік орны, одан әрі дәліз пайда болды. Ғимарат әр кезеңде жаңартылып, құрылысына өзгерістер енгізіліп отырған. Қазбада бөлмелердің интерьері орта ғасырлық қалалар бөлмелерінің классикалық үлгісінде салынғаны байқалады. Яғни, бөлменің біраз бөлігін сыпа алып жатыр. Ішіне тандыр пеш салынып, сыпа ішімен кан арналары жүргізілген. Сонымен қатар бөлмелердің бір бөлігін керме – шымылдықпен бөлгенін дәлелдейтін еденнен қазылған орлардың орны табылуы да маңызды. Тек, № 7 бөлме ішіне еш құрылыс салынбаған, бос кеңістік болды. Ол заттарын уақытша сақтауға қоятын қойма ретінде қолданылған болуы мүмкін. Кіреберіс дәліз бен № 9 бөлме ғимараттың басқа бөлмелері деңгейінен 50–60 см-дей жоғары орналасқан. Олар мерзімдеу бойынша кейінгі уақытқа жатады деп есептелгендіктен, бұл бөлмелерді тағы да тереңдетіп қазуды қажет етеді.


Сурет-2. Сарайшық. Ғимараттың 2022 жылы ашылған оңтүстік бөлігі. Фотосурет: Жүніс Байғалиев 


 Қорытынды
 Көлеміне, ішкі құрылымына қарағанда бұл қонақ қабылдау қызметін атқарған қоғамдық ғимарат деп қорытындылауымызға болады. Табылған жәдігерлер ішінде жылқы бейнесіндегі қола құлып фрагменті, таңба салынған шырағдан, шеңберлер ойылып алынған қой жауырындары қызығушылық тудырады. 2021 жылғы қазба кезінде № 4 бөлмеден қола қоңырау табылса, 2022 жылы № 8 бөлмеден дәл осындай қоңырау табылып отыр. Бұл керуеншілердің немесе хабаршы атшабарлардың қоңырауы болса керек. Дәліздердің бірінен қоладан жасалған шағын кір тасы табылды. Бұл жәдігердің саудагерлердің тауары өлшеміне қатысты болғаны анық. Сонымен қатар Өзбек, Жәнібек, Хызыр хандардың пұлдары бар, екі дана дирхем мен 28 пұлдан тұратын тиындар жиынтығы қазылған нысанды мерзімдеу, ақша қатынасы бойынша жақсы ақпараттар берері сөзсіз. Ғимараттың құрылысын ашу болашақта оңтүстік бағытта жалғасады. Қорыта айтқанда, мақала жазу барысында 2022 жылғы № 3 қазба орнынан қоғамдық ғимарат – ханның жалғасын қаздық деген ой түйіндедік.