Жетісу мен Солтүстік Балқаш өңірінің палеолит дәуірін зерттеудегі тың мәдени және технологиялық парадигмалар


  2019 жылдың сәуір айында Ресей академиялық археологиясының 100-жылдығына арналған ғылыми конференция аясында РҒА Археология институты мен Ә.Х. Марғұлан атынд. Археология институты арасында археология саласында қайта ұзарту мүмкіндігімен бес жыл мерзімге Ғылыми ынтымақтастық туралы келісімге қол қойылды. Келісімге қол қоюдағы алғышарттардың бірі Қазақстан аумағындағы археология ескерткіштерінде бірқатар бірлескен ғылыми зерттеулер жүргізу болатын. Атап айтқанда, 2018 жылы РҒА Археология институтының ғылыми қызметкері Д.В. Ожерельевтің жетекшілігімен Алматы облысындағы Рахат тұрағында Қазақстан-Ресей бірлескен палеолиттік экспедициясының жұмысы ұйымдастырылды. Рахат тұрағының зерттеуі кездейсоқ басталған жоқ. Мақала авторларының 2006жылғы қиманың ашылған жеріндегі шағын тазарту жұмыстарының нәтижесінде археологиялық материал алынып, көмілген мәдени қабаттардың бар екендігі және зерттеуді жалғастырудың болашағы зор екендігі мәлім болды. Аттас өзеннің оң жағалауында орналасқан бұл ескерткіш саз-балшық өндіретін карьер үстінде орналасқан, бір жағынан бұл жағдай оның ашылып, табылуына мүмкіндік берді, екінші жағынан бұзылуына себеп болды. 2016 жылы археологтардың қабатталған тұрақтарды қазу әдісін толық ұстанбай жүргізген аршу жұмыстары ескерткіштің мәдени қабаттарының сақталуына зиян келтірді. Бұл жағдай 2018 жылы апаттық ескерткішті зерттеу жұмыстарын жандандыруға себеп болды. Карьердің шетін қамтитын тұрақтағы барлау қазба жұмыстары Рахат тұрағының қалыңдығы 13 м болатын мәдени қабаты бар стратиграфия жайлы алдын ала ақпарат алуға мүмкіндік берді (1-сур.). Қазба кезінде кем дегенде екі көмілген ежелгі топырақ және тас артефактілер мен көмір табылған ошақ қалдықтары бар сегіз мәдени қабат анықталды. Алдын ала мәліметтер бойынша, стратиграфиясы, мәдени қабаттар


1-сур. Рахат тұрағы. Солтүстіктен көрініс 


сипаты, тас индустриясы тұрпатына қарай ескерткіш сол кезде Алматы облысы бойынша белгілі кейінгі палеолиттің бірден-бір қабатталған нысаны саналатын Майбұлақ тұрағымен салыстырылды. 2022 жылдан бастап Маңғыстау түбегі, Сарыарқа ауданы, Шу-Іле таулары және Солтүстік Балқаш маңы сынды Қазақстанның түрлі аймақтарында Х.А.Алпысбаев пен А.Г.Медоев ашқан орта палеолиттің ескерткіштерін зерттеу бойынша жұмыстары басталды. Зерттеудің бірінші сатысында Ә.Х. Марғұлан атынд. Археология институтының қорында және әл-Фараби атынд. Қазақ Ұлттық университетінің Палеолит музейінде сақтаулы тұрған Шақпақата, Семізбұғы, Хантау және Шыңғыс табылған орындарының топтамалары талданды. Бұл топтамалар көтерме материалдардан тұрса да, кейінгі плейстоцен ішінде Орталық Азияда адамның қоныстану үдерістерін қалпына келтіру үшін өте маңызды.


Материалдар мен зерттеу әдістері
2019 жылдан бастап бес жыл бойы Қазақстан-Ресей бірлескен палеолиттік экспедициясы Рахат тұрағында жүйелі зерттеу жұмыстарын жүргізді. Зерттеу нәтижесінде ескерткіштің 60м2 астам алаңы ашылды, жоғарғы палеолиттің үш кезеңіне қатысты (ерте жоғарғы палеолиттің соңы, орта жоғарғы палеолит және жоғарғы палеолиттің кейінгі кезеңінің басы) үш мәдени-хронологиялық қаттамаға бөлінетін 16 мәдени қабат анықталды. Қазба барысында ошақтар, от орны, Рахат өзенінің малтатасынан алынған жергілікті тас шикізаты мен сырттан әкелінген аз мөлшердегі шақпақтастан жасалған көптеген артефактілер, фауна қалдықтары және т. б. табылды. Ескерткіште мерзімдеуші құрал типтері бар едәуір тас топтамасы анықталды. Құралдар шыққан мәдени қабаттардың абсолютті жасы анықталды, бұл кейінгі палеолит дәуірінде ескерткіштің орнын анықтап, мәдени-хронологиялық сәйкестендіру жұмыстарын жүргізуге мүмкіндік берді. Ескерткіштің мәдени қабаттарының төменгі қаттамасында (12-ші қабат) ориньяк типтес құралдар бар екен, олар шамамен 28–27 мың жыл бұрынғы уақытпен мерзімделеді. Ескерткіштің мәдени қабаттарының орта қаттамасы (6–11 қабаттар) микротілікшеде жасалған шеті мұқатылған үшкір құралдардың бірнеше түрімен сипатталады. Бұндай үшкірлері бар тас индустриясы орта жоғарғы палеолиттің бастапқы кезеңдерімен мерзімделеді (26–23 мың жыл бұрын). Жоғарғы мәдени қабаттар 20,3–19,3 мың жыл бұрынғы уақыт аралығын қамтиды, үшбұрышты микролиттер, үшкірлер, кескіштер, микротескіштер және т.б. типтер басым құралдар жиынтығымен сипатталады. Бұл қабатта (микролит-үшбұрыштар мен үшбұрышты үшкірлер) Орта Азия, Иран таулы қыраты, Левант (ерте кебаран, масракан, зарзиан мәдениеттері) мәдениеттерімен ұқсастықтар бар, яғни Оңтүстік-Батыс Азиямен мәдени байланыстың болғандығын көрсетеді. Рахат тұрағы қазіргі уақытта жоғарғы палеолиттің әртүрлі кезеңдері мәдениеттерінің өзгеруі үдерісін соңғы суық түсу максимумының жаһандық климаттық өзгерістер (LGM) тұрғысынан зерттеуге мүмкіндік беретін егжей-тегжейлі зерттелген бірегей ескерткіш. Экспедиция жұмыстарының келесі бағыты Алматы облысының тау алды аймақтарында тас дәуірінің қабатталған ескерткіштерін іздеу бойынша жоспарлы зерттеу болды. Негізгі жұмыстар Алматы облысының Жамбыл ауданындағы Ұзынағаш, Қастек, Жаманты, Қарақастек, Архарлы және т. б. өзендердің бойында шоғырланды (2-сур.). Барлау жұмыстарына белгілі өлкетанушы Владимир Васильевич Сараев атсалысты, ол Алматы аймағының ежелгі және орта ғасыр тарихы саласының маманы әрі көптеген археологиялық ескерткіштерді ашқан. Оның ашқан ескерткіштердің қатарында Майбұлақ, Қастек, Қызылауыз және т. б. палеолит ескерткіштері бар. В.В. Сараевтың берген кеңесінің арқасында тау ішіндегі Қастек өзенінің алқабында Сарыжазық орындарының кешені табылды (3-сур.).


2-сур. Алматы облысындағы палеолит дәуірі ескерткіштерінің орналасуының карта-схемасы 


2021–2024 жылдары бұл археологиялық кешенде Сарыжазық 1–4 тұрақтарын зерттеу жұмыстары жүргізілді, ол алқапты қоныстанудың кем дегенде үш кезеңін бөліп көрсетуге мүмкіндік берді. Бастапқы кезеңі шамамен орта палеолиттің соңына жатады, сондай-ақ Сарыжазық 2–3 тұрақтарының призмаға жақын және леваллуа нуклеустерінен алынған ірі тіліктерге негізделген индустриясымен байланысты. Екінші кезең ерте жоғарғы палеолитке жатады деп болжамдалады (Сарыжазық 4, 2-ші қабат). Үшінші кезең шамамен, жоғары орта палеолиттің соңына жатады және Сарыжазық 1, 4 (1-ші қабат) тұрақтарының призмаға жақын, конус пішінді және тар қырлы нуклеустерден алынған тіліктер мен микротіліктерге негізделген индустриясымен байланысты. Ақтерек өзенінің сол жағалауында аттас ауылдың маңында орта палеолиттің шағын олжалары алынды (Ә.К. Ақышев пен Д.В. Ожерельевтің 2006 жылғы бірінші олжалары). Архарлы ауылының маңында оңтүстік-шығысқа қарай шағын өзеннің сол жағалауында 2022 жылы палеолиттің шағын орындары анықталды. 2024 жылы жер бетінен ірі жарықшақтарды алу іздері бар ірі нуклеус пен шағын жаңқа табылды. Осытабылған жақын жердегі Жаманты өзенінің оң жағалауының шатқалдан шыға берісінде ауданы шамамен 500 м2 болатын аттас тұрақ табылды. Көбінесе порфирит пен қара түсті эффузивтерден жасалған тас артефактілер бөктердің жоғарғы және орта бетінде орналасқан.


3. сур. Сарыжазық археологиялық кешені. Шығыстан көрініс 


Ескерткіш Жаманты 2 деп белгіленді, ары қарай зерттеу болашақтың еншісінде. Жақын маңайында Жаманты өзенінің сол және оң жағалауында Жаманты 1 және 3 орындары анықталды. Бесмойнақ және Бұғымүйіз өзендерінің арасындағы мүйіс тәрізді дөңесте шетті қырғыш олжасы бар Бесмойнақ орны анықталды. Жыраның бұзылап жатқан қабырғаларында шамамен кейінгі орта ғасырға жататын жерлеу орны ашылды. Жылыарасан шатқалында палеолиттік сипаттағы бір нуклеус олжасы бар жер анықталды. Тас шикізаты мен бұлақтары бар Дегерес, Суықтөбе тауларымен және Жетіжол жотасымен қоршалған тау арасы аңғары тас дәуірінде қоныстану үшін қолайлы болған, сондықтан аймақта жаңа палеолит ескерткіштерін ашу мүмкіндігі өте жоғары. Дала жұмысы барысында В.В. Сараев пен Ю.А. Мотов Қарақастек және Қызылауыз шатқалдарында палеолиттік орындарды анықтап, тексеріп қарады. Қарақастек сынды кейбір ескерткіштер жойылған, дегенмен Қызылауыз шатқалында жаңа орындар анықталды. 2021 жылы Жамбыл ауылының төңірегіндегі Ұзынағаш өзенінің аңғарында шатқалдан шыға беріс сағасында Ұзынағаш 1–10 ескерткіштер кешені ашылды [Ожерельев и др. 2023б]. 2022 жылдан бастап жүргізіліп жатқан Ұзынағаш 1–3 тұрақтарындағы қазба жұмыстарының нәтижесінде Майбұлақ, Рахат, Қызылауыз ескерткіштерінің индустрияларына ұқсас мерзімдеуші олжа түрлері алынды. 2022–2024 жж. Ұзынағаш 1 тұрағында ауқымды қазбалар жүргізілді. Беткейге кірістіріліп ауданы шамамен 54 м2 болатын қазба алаңы салынды (4-сур.). Сары топырақты қабатта жер


4-сур. Ұзынағаш 1–2 тұрақтары 


бетінен 3,60 м, 5,60 м, 6,0–6,90, 8,90 м тереңдікте көптеген тас құралдары бар (бөліктер, сынықтар, қабыршақтармен қоса 6000 астам бұйым) жеті мәдени қабат анықталды. Нуклеустар, оның дайындамалары, қаққыштар, жаңқалар, тіліктер мен тілікшелер бар (5-сур.). Құралдар жиынтығында тілікте және жаңқадан жасалған әртүрлі түрлендірілген көптеген қырғыштар, жоғары пішінді нуклеус-қырғыштар және нуклеус-кескіштер, ретуштелген тіліктер, бірен-саран бұрыштық кескіштер, қисық кескінді тілікшелер және вентралында ретуші бар бірлі-жарым тілікшелер бар. Құралдар Ұзынағаш өз. арнасынан алынған әртүрлі шикізаттан жасалған. Сонымен қатар ескерткіште тұрғынжайға тән белгілер табылды – қыздыру іздері бар тереңдетілген жер ошақтар, жер үсті от орындары, шаруашылық шұңқырлар. Тас құралдарының сипаты бойынша тұрақтар кейінгі палеолиттің ерте және орта кезеңдерін, 33–20,5 мың жыл бұрынғы аралықты қамтиды. Барлық мәдени қабаттар бұл орынның қоныстануының кем дегенде жеті кезеңін көрсетеді. Ескерткіш ұзақ мерзімді негізгі тұрақ ретінде сипатталады. 3–6 қабаттарының индустриясы жақсы көрсетіледі. Оның мәдени ерекшелігін айқын ориньяктық құрамынан көруге болады. Ұзынағаш 1 тұрағында,сонымен бірге аймақтың басқа тұрақтарында (Майбұлақ, Рахат, 12-ші қабат, Ұзынағаш 2–3,


5-сур. Ұзынағаш 1 тұрағы. Тастан жасалған құралдар: 1 – кареноидты нуклеус-кескіш, 2–6 – кареноидты нуклеус-қырғыштар, 7–11 –ретуштелген тіліктер, 12–16 –тіліктер


Қызылауыз 2) айқын ориньяктық құрамның болуы Солтүстік Тянь-Шань бөктерінде Еуразияның батыс бөлігінің ориньяк кешендерімен тығыз байланысты ерекше мәдениеттің болғандығы жайлы айтуға мүмкіндік береді. Ориньяк мәдени құбылыс ретінде негізінен Еуропада белгілі, бірақ оның орындары Таяу Шығыста (левантиялық ориньяк), Иран таулы өлкесінде (загросс ориньягі), Ауғанстанда (Қара-қамар үңгірі) бар. Осы принцип бойынша «тяньшандық ориньякты» бөліп көрсету ұсынылды. Ұзынағаш 2 табылған орнында 2022–2023 жылдары сатылы барлау траншеясында әртүрлі екі мәдени қабат табылды (1-қабат, тереңд. 5,5–5,7 м; 2-қабат, тереңд. 7,5–7,6 м) (6-сур). Бірінші қабаттағы тас құралдар бірнеше тіршілік ету көкжиегін қамтиды, оның тұрпаты Ұзынағаш 1 тұрағы индустриясына жақын (3–6 қабаттар). 2-ші қабаттан табылған заттар кішігірім өлшемдерімен ерекшеленетін аз ғана тастан жасалған бұйымдарды (27 дана) қамтиды. Мерзімдеуші формалар аз. Ұзынағаш 3 тұрағында 2024 жылы ауданы 52 м2 сатылы барлау траншеясында қалыңдығы мен археологиялық материалының көлемі әртүрлі 10 мәдени қабат алдын ала анықталды. Ошақ пен үшбұрышты микроүшкірлер сериясы табылған 2-ші қабат пен жоғарғы палеолиттің ерте және орта кезеңдерінің материалдары тіркелген 4–6 қабаттар едәуір ақпарат берді. 5–6 қабаттарда биік пішінді нуклеус-қырғыштары бар ориньяк тәрізді материал тіркелді (7-сур.). Байырғы шөгінділердің жату тереңдігін анықтау үшін траншеяның төменгі жағында 2×2 метр болатын шурф салынды, онда тас артефактілер, ұсақ шоқтар және ошақтың қыздырылған орны шықты. Шурфта олжалар күндізгі жер бетінен 6,75–8,90 метр тереңдікте тіркелді, олжалардың негізгі шоғыры 7,05–7,10 м, 7,29–7,38 м және 8,87–8,90 м деңгейлерінде кездесті. Сөйтіп, Ұзынағаш 3 ескерткішінің стратиграфиялық бағанасының төменгі жағында кем дегенде үш мәдени қабатты бөліп көрсетуге болады, бірақ қазбаның ауданын кеңейтсе олардың саны өсуі ықтимал. Талғар ауданында барлау жұмыстары Талғар қаласынан оңтүстікке қарай шатқал бойында жүргізілді. Красильникова өзенінің оң жағалауында мүйіс тәрізді дөңесте сары топырақ тәрізді саздақтан түзілген жалаңаштанған жерлер қаралды (таужыныстарын өндіру үшін қолданылады). 2006 жылы экспедицияға қатысушылар бұл жерде нуклеус-қырғыш тауып алды. Экспедицияның 2006 жылы тағы бір анықтаған ескерткіші – Ақбұлақ орны. Сонымен қатар осы жылы бөктер таудың жоғарғы жағындағы жолда эффузивті жыныстардан жасалған артефактілер жиналды (11 дана). Бір жақты екі алаңқайлы протопризмалық нуклеус, бүтін жаңқалар және тіліктер, жарықшақ фрагменттері. 2023 жылы Ақбұлақ орнын және Рахат шатқалының жоғарғы жағын бақылау кезінде ескерткіштің топографиясы адам қолымен едәуір өзгеріске ұшырағаны байқалды. Ескерткіштен бір нуклеус табылды. Алматы облысының Еңбекшіқазақ ауданында барлау жұмыстары барысында Қайназар шатқалында, Белшабдар сайында және Таусүгір ауылының шетінде тас ғасыры ескерткіштерінің орны анықталды. Экспедицияның барлау жұмыстарының нәтижелері аймақта палеолит ескерткіштерін ашу ықтималының жоғары екендігін көрсетеді және жүйелі зерттеулерге, сонымен қатар басқа да халықаралық экспедициялармен зерттеулерге негіз болады. Семізбұғы, Хантау және Шыңғыс кешендерінің материалдары бойынша орта палеолитті зерттеу жұмыстары кезінде жүргізіліп жатқан зерттеулердің нәтижелерін жариялау арқылы шешуге ықпал ететін мәселелер шеңбері бірден белгіленді. Біріншіден, бұл осы топтама бұйымдарының жасымен байланысты сұрақтар, өйткені хронология мәселесін шешу – бұл коллекция материалдарын кез келген реконструкцияларда қолданудың негізгі шарттарының бірі. Екіншіден, микок/KMG қауымдастығымен байланысты орта палеолиттік технологиялардың таралуының өзекті моделін дайындау болып табылады.




6-сур. Ұзынағаш 2 тұрағы 


7. сур. Ұзынағаш 3 тұрағы. Оңтүстіктен көрініс 


Талқылау және қорытынды
Экспедицияның негізгі міндеттерінің бірі – Оңтүстік-Шығыс Қазақстанның жоғарғы палеолиті дамуының хронологиялық және кезеңдік шкаласын құру. Маңыздылығы бойынша бұл іргелі ғылыми міндет, оны жүзеге асыру үшін саны мен сапасы мүмкіндік беретін археологиялық дереккөздерге негізделу керек. Мұндай дереккөздер жоғарғы палеолит аясындағы әртүрлі уақытқа жататын археологиялық ескерткіштер (тұрақтар) және олардан алынған араласпаған тас топтамалары болмақ. Солтүстік Тянь-Шань маңының жоғарғы палеолиттің көпқабатты ескерткіштері бұл критерийлерге толықтай сай. Бүгінгі таңда мұнда ~35000–19000 калибрленбеген жыл бұрын (~41000–22500 калибрленген жыл бұрын) жасы бар тұрақтар (мәдени қабаттар) анықталды, олар үш ірі мәдени-хронологиялық кезеңдерге бөлінеді – ерте жоғарғы палеолит (ЕЖП), орта жоғарғы палеолит (ОЖП) және жоғарғы палеолиттің кейінгі кезеңінің басталуы (КЖП). ЕЖП-де кем дегенде үш мәдени кешен бөлінеді, жасы ~35000–27500 калибрленбеген жыл бұрын (~41000–30000 калибрленген жыл бұрын). Бұл Майбұлақ (3–7 қабаттар), Ұзынағаш 1 (3–7 қабаттар), Ұзынағаш 2 (1-ші қабат), Рахат (12-ші қабат) тұрақтары. Олардың мәдени белгілері туралы мәселе Орталық Азияда ориньяктың бар болу ықтималы мен оның пайда болу көздерімен тығыз байланысты. Ориньяк (немесе ориньяк тәрізді мәдениеттер, кешендер, индустриялар) бойынша мәліметтер 1950-ші жылдардан бастап жиналып отыр. Жиналған мәліметтер Орталық Азияда айқын ориньякты сипаты бар ЕЖП-ның өзіндік мәдени орталығы (немесе орталықтары) бар екендігін көрсетеді, Солтүстік Тянь-Шань бұл жерде маңызды орындардың бірі. Жасы ~26500–20500 калибрленбеген жыл бұрын (~29000–23000 калибрленген жыл бұрын) болатын ОЖП-да (Ұзынағаш 1, 1–2 қабаттар; Майбұлақ, 2-ші қабат; Рахат, 6–11 қабаттар; Сарыжазық 1, 4) мүлдем басқа тас индустриясы тіркелді, онда тіліктер кішірейіп, лақтыратын аң аулау қаруына қыстырма ретінде шеті мұқатылған ұсақ тілікшелерді дайындау пайда болған екен. Аймақта КЖП шамамен 20500 калибрленбеген жыл бұрын (23000 калибрленген жыл бұрын) үшбұрышты қыстырма-микролиттер (scalene triangles) мен ұсақ тас құралдары бар жарқын және өзіндік мәдениеттің пайда болуымен басталып, 19000 калибрленбеген жыл бұрынға дейін тіршілік етеді (Рахат, 1–5 қабаттар; Ұзынағаш 3, 1–2 қабаттар). Солтүстік Тянь-Шань тау бөктерінде жоғарғы палеолиттің әрі қарай даму жолы белгісіз, өйткені бұл жерде сол уақытқа жататын ескерткіштер мен мәдени қабаттар табылған жоқ. Сөйтіп, Солтүстік Тянь-Шань тау бөктері жоғарғы палеолит кезеңінде белсенді түрде қоныстанған аймақ болды деп нақты айта аламыз. Қазіргі таңда бұл жерде онға жуық көмілген тұрақтар ашылды. Олардың барлығы дерлік көп қабатты. Жоғарғы палеолиттің ерте және орта кезеңдері жақсы зерттелді. Аймақта жоғарғы палеолиттің мәдени тұтастық ретінде дамуы Еуразияның батыс бөлігі үшін біртұтас бағыт шеңберінде орналасқан. Сондай-ақ жоғарғы палеолиттің әртүрлі кезеңдерінің тас құралдарында елеулі өзгешелік бар. Бұған дейін «ақтаңдақ» болған Солтүстік Тянь-Шанның таулы және тау алды аумағында көптеген орындар ашылып жатыр, Батыс және Орталық Азияның жоғарғы палеолитін зерттеуге арналған маңызды орынға айналуда. Семізбұғы, Хантау және Шыңғыс кешендерінің коллекцияларынан алынған бұйымдарды талдау морфологиялық сипаты бойынша екі жақты өңделген асимметриялық әртүрлі жүзді бұйымдар сериясын бөліп көрсетуге мүмкіндік берді, олар орта палеолиттік микок технологиясын, сәйкесінше, микок қауымдастығын/KMG бөліп шығаруға типологиялық негіз болмақ. Осылайша, зерттеліп жатқан кешендердің кейбір бөліктерін микокқа жатқызу Қазақстанның орта және төменгі палеолиті үшін екі маңызды мәселені қарастыруға мүмкіндік береді: біріншісі Қазақстанда төменгі палеолиттің бар-жоқтығын тексерумен байланысты (ең алдымен ашельмен көрсетілген), екінші – ендік аралық бағытта микок индустрияларын таратуда Орталық Азияның рөлі. 2022 жылдың 27–29 қыркүйегі аралығында Алматы облысының палеолиттік ескерткіштеріндегі алғашқы жұмыстардың нәтижелеріне арналған халықаралық конференция шеңберінде – «Еуропа және Азия түйіскен жерінде (Шығыс Еуропа, Қазақстан және Орта Азияның тас ғасыры мәдениеттері)» дала семинары өткізілді. Іс-шараға Қазақстан, Ресей, Германия, Жапония мен Францияның тас ғасырын зерттеу саласындағы белгілі мамандар қатысты. Конференция қатысушыларына ескерткіштің мәдени қабаттары бойынша тас артефактілерді көрсете отырып, Рахат жоғарғы палеолит тұрағына сапар ұйымдастырылды. Сонымен қатар Ұзынағаш 1–2 және Сарыжазық 1 тұрақтарының алдын ала нәтижелері көрсетілді. Жұмыс нәтижелері халықаралық жоғары бағаға ие болды. Конференция – дала семинарының нәтижесі бойынша Қазақстан және көрші елдердің тас ғасырын зерттеу саласында халықаралық ғылыми ынтымақтастықты әрі қарай кеңейту және бірлескен халықаралық жобаларды дайындау қажеттілігі туралы резолюция қабылданды. Конференция жұмысының нәтижелері Санкт-Петербург қ. РҒА ММТИ – РҒА АИ «Первобытная археология. Журнал междисциплинарных исследований» атты арнайы журналға жарияланды,. Конференция жұмысы Ә.Х. Марғұлан атынд. Археология институты (Алматы, Қазақстан), РҒА Археология институты (Мәскеу, Ресей), РҒА Материалдық мәдениет тарихы институты (Санкт-Петербург, Ресей) мен Еуропалық тарихқа дейінгі зерттеулер орталығы (Тотавель,   Франция) арасындағы Қазақстанда орта палеолиттік кешендерді зерттеу бойынша, сонымен қатар бірлескен экспедиция зерттеген ескерткіштердің материалдары бойынша пәнаралық зерттеулердің (археозоологиялық, геохимиялық, палеоклиматтық, трасологиялық), халықаралық ынтымақтастықтың бастауына негіз болды (8-сур.). 2023 жылы Рахат тұрағының қасында бірқатар функционалды-трасологиялық зерттеулер жүргізілді (тас құралдардың сүйекке тигізген әсерінің іздерін анықтау, тас құралдарын жасау технологиясын зерттеу, лақтыратын қаруларды қолдануды модельдеу және лақтыру тозуының пайда болуын зерттеу). 2023–2024 жж. «Жылқының тұтас етін тас құралдармен мүшелеу» халықаралық тәжірибесі барысында жергілікті шикізаттан етті мүшелеу үшін тас құралдар жасалды. Мүшеленген бөліктер, сүйектердегі және тас құралдардағы іздерді зерттеу үшін бір жылға жерге көмілді. 2024 жылы жергілікті шикізаттан (шаған, тал, порфирит, шақпақтас) лақтыратын аң аулау қаруын (садақ, жебе) жасап, тұтас қой етіне садақтан атумен байланысты екінші тәжірибе жасалды. Бұл жұмыстардың мақсаты кейінгі палеолит кезеңінде лақтыратын қару ретінде жебе ұшына тас қыстырмалар мен садақтың қолданылуы туралы болжамды тексеру болып табылады. Мекемелер арасындағы ғылыми ынтымақтастық шеңберінде қазақстандық, ресейлік және француздық тараптардан жас ғалымдарды даярлау қолға алынды. Далалық зерттеулерге студенттер мен магистранттар белсенді қатысады. Дала зерттеулерінің материалдары «Болашақ» – «500 жас


8-сур. Халықаралық конференция қатысушылары Рахат тұрағында ғалым» бағдарламасы бойынша Ә.Х. Марғұлан атынд. Археология институты қызметкерінің Еуропалық тарихқа дейінгі зерттеулер орталығында тағылымдамадан өтуге негіз болды. Бірлескен экспедиция жұмысының практикалық үлесі анықталған және зерттеліп жатқан нысандарды сақтау үшін, Алматы облысының жергілікті маңызы бар тарих және мәдениет ескерткіштерінің алдын ала тізіміне енгізу үшін төлқұжаттар мен есепке алу карточкаларын дайындалды. Сөйтіп, бірлескен Қазақстан-Ресей палеолиттік экспедициясы бес жыл ішінде Алматы облысының тас ғасыры ескерткіштерін анықтау және сақтау, зерттеу бойынша жүйелі жұмыс атқарып, кешенді ғылыми жобаларды іске асыруға негіз болды. Экспедиция жұмысының арқасында Орталық Азияның жаңа аймағы жайлы ауқымды жаңа ғылыми ақпарат алынып, палеолиттің жаңа ескерткіштері белсенді ашылуда, ғылыми айналымға үлкен көлемді жаңа материалдар енгізілуде. Зерттеу нәтижелері Алматы, Астана, Мәскеу, Санкт-Петербург, Красноярск, Чита, Душанбе қалаларында өткен көптеген халықаралық ғылыми конференцияларда баяндалды. Қазба материалдары орыс, ағылшын, француз тілдерінде жоғары деңгейлі журналдарда жариялануда. Экспедицияның ашқан жаңалықтары Еуразия палеолитін зерттеу бойынша мамандар арасында халықаралық деңгейде мойындалды.