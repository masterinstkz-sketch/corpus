Тобыл бойы эпиграфикалық ескерткіштері:
кешенді зерттеулердің алдын ала нәтижелері


Кіріспе
Ұлы дала төскейінде теңдесі жоқ тарих іздері мен өркениеттердің белгісі сақталған. Археологтар тарихымыздың әр кезеңін жеке-жеке зерттеп, баға жетпес көне заттарды тауып, ғылыми айналымға енгізіп, зерттеу алаңына тартқанменен ақпараттық дереккөз ретінде аса құнды материал болып табылатын эпиграфикалық ескерткіштер мен этнографиялық сипаттағы символдар, таңбалар, ою-өрнектер, архитектуралық көркем шешімдер, арабжазулы каллиграфиялық жазбалар қашалған құлпытастардың сырын ашу ісі көп зерттелмей келе жатқан сала болып отыр. Қазіргі таңда кең байтақ дала төсінде мыңдаған жылдар бойы бастан өткен күрделі үдерістерді қайта қарау үшін тарихи-мәдени мұра объектілерін кешенді, ауқымды әрі жан-жақты зерттеу ісінде тиісті тиімділігін көрсететін этноархеология сияқты зерттеу бағыты қарқынды дамып келеді. Ғалымдарымыз тарихтың ерте кезеңінде қазақ мәдениетінде орын алған дәстүрлерді, көшпенділердің мәдени генезисін зерттеуді мақсат етіп отыр. Құлпытастардың қойылуы жайында академик Әлкей Хақанұлы Марғұлан: «XVI– XVIII ғасырлар арасындағы бұрынғы тас мүсін жасау дәстүрі бүтіндей жойылып, оның орнына арабша жазу түсірген көктас, құлпытастар белең ала бастайды. Құлпытас та төрт бұрышты шарбақтың не там үйдің күнбатыс-солтүстік жағына қадалады. Бірақ мұның өзінде де тас мүсін тұрғызудың ежелгі дәстүрі ұзақ уақыт тарихи негізін сақтап отырады» деп алғашқылардың бірі болып сипаттама берді. Көшпенділердің культтік-мемориалдық архитектурасы генезисін зерттеп жүрген көрнекті мамандардың бірі – Серік Әжіғали ежелден бері келе жатқан құрбан шалу, құлшылық қылу ғұрпының түбегейлі жетілген тәжірибесін бағамдап, бақылап, ғылыми еңбектер жазды. Археологтар арасында арабжазулы құлпытастарды зерттеп, маңызды материалдар жариялап жүрген А.З. Бейсеновтің пікірі де назар аударарлық: «Жаңа заман археологиясы этноархеологиямен тығыз байланыс орната отырып, өз алдына оңаша, өзекті әрі келешегі кемел бағдарламалық міндеттерді орындауға мүмкіндік алады» дейді ғалым. Қазақстан аумағынан табылған әртүрлі ескерткіштер сол аймақты мекендеген тайпалардың түсінігі мен өмір сүру салты, тұрмысы мен мәдениетіне байланысты дамып отырған. Дала мәдениетінің сан қырлы тарихын этноархеологиямен ұштастыра отырып зерттеу бүгінгі күні өте өзекті мәселе болып отыр. Даладағы әртүрлі дәуірдің тарихи-мәдени, этникалық, интеграциялық процестеріндегі культтік-мемориалдардың рөлін белгілеуге үлкен мән берілуде. Мәселен, қазақтың ас беру дәстүрін зерттеу нәтижесінде ортағасырлық тас мүсіндерді орнату орындары бертінгі ғасырлардағы ас беру орындарымен сәйкес келетіні анықталды. Қазіргі заманғы жерлеу және еске алу ғұрыптары ежелгі ас беру дәстүрімен байланысын байқатады. Ә.Х. Марғұлан «Тарихи дәуірдегі қазақ тайпаларының жазу мәдениеті» атты мақаласында: «Егер Қазақстан өлкесінде топталған көп құлпытастағы эпиграфикалық жазуларды топтап, фотоға түсіріп, альбом жасап көпшіліктің алдына тартса, ол ашылған кітапханадан кем болмас еді. Тарихи заманнан, неше ғасыр бойы үсті-үстіне топталып келе жатқан “көктастағы”, “құлпытастағы” эпиграфикалық жазулар – қазақ халқының білімді, ой-сананы, жазуды жақсы көргенін, оған аса ынта қойғанын, аса жарқын түрде суреттейтін бір ашық дәлел» деп өз бағасын берген. Ғалымның берген бағасын: «қазірге дейін Қазақстанда 25 мыңнан астам тарихи-мәдени ескерткіш табылған болса (ал табылмағандары қаншама?), соның 10,5 мыңнан астамы Батыс Қазақстан өлкесінде орналасқан екен» деген ақпарат дәлелдей түседі. Келесі сараптамада: қазіргі уақытта Батыс Қазақстан облысының өзінде 50–60 мың эпиграфикалық жазу бар деген болжам айтылып отыр. Қазақ құлпытастарының саны жөнінде Серік Әжіғалидың айтқан мына пікірі ойымызды одан ары нақтылай түседі: «Қазақстан аумағында тасқа қашалған құлпытастардың саны 100 мыңнан кем емес, бұлардың басым көпшілігі еліміздің батыс өңіріне тиесілі». Әрі Қазақстанның батыс өңірінде орналасқан құлпытастар басқа өңірлердегі ескерткіштерге қарағанда жан-жақты зерттелген. Бұдан бөлек, кейбір ауызша айтылып жүрген деректер бойынша Қазақстан аумағын тұтастай алғанда елімізде 400 мыңнан астам құлпытас сақталған деген мәлімет бар. Бұл бекер берілген статистика емес. Еліміздің әрбір облысында Тарихи ескерткіштерді қорғау инспекциясы бар. Олар тарихи ескерткіштерді тіркеуге алумен айналысады. Қазақ даласындағы үлкен қорымда ең азы 100 құлпытастан кем болмайды. Мәселен, Қарқаралы қаласының орталығында орналасқан «Үлкен зират» деп атайтын қорымды ескерткіштер тізіміне алғанда Қарқаралы қаласындағы бір объект ретінде тіркеуге алады. Ал ол қорымда 100-ден астам құлпытас бар. Сол сияқты Маңғыстау облысындағы Шопан ата қорымын бір объект ретінде тіркейді. Шындығында бұл қорымда 3000 жерлеу, соның ішінде 2000-ға тарта құлпытас бар. Дұрыс тіркеулер жүргізілмегендіктен қазақ даласында қанша құлпытас бар екендігін нақтылап айту қиын. Сол үшін әрбір облысқа экспедициялар жүргізіп, қорымды бір объект ретінде тіркеп қана қоймай, қорымдағы құлпытастардың бірлік санын да тіркеуге алу керекпіз. Арнайы мамандар тарапынан жоспарлы зерттеу аясына тартылып, ғылыми айналымға енгізілуі қажет. Арабжазулы эпиграфикалық ескерткіштер Қазақстан аумағында өте көп сақталған. Мақалада Қостанай облысы аумағы Тобыл бойындағы арабжазулы эпиграфикалық ескерткіштерді саралап, алғаш рет ғылыми ортаға ұсынып отырмыз. Жоба аясында жүргізілген экспедициялар кезінде Тобыл бойында эпиграфикалық ескерткіштердің ерекше түрлерін анықталды. ЮНЕСКО құжаттарына сәйкес материалдық және материалдық емес тарихи ескерткіштер қатарына – архитектуралық ескерткіштерді, археология, этнология, топонимдер, архивтік және библиографиялық деректемелерді жатқызамыз.
Материалдар мен әдістер
 Зерттеу әдістері. Археологиялық экспедиция жұмыстары кезінде белгілі бір аймақтың мәдени ландшафтын зерттеу аясында материалдық және материалдық емес мәдени ескерткіштерді зерттеу нысанына айналдыру қосалқы пәндік ғылымды талап етеді. Қазба жұмыстары мен экспедиция кезінде кездескен түсініксіз мәтіндердің кілтін ашу – сол мәдени ландшафт төңірегіндегі өркениеттің кезеңдерін айқындауға зор ықпалы бар. Бұл зерттеу жұмысында алдыменен археологиялық зерттеу әдістерін қолданып, зерттелетін өңірдің мәдени қабаттарын анықтау арқылы жергілікті жердің тарихы мен аумақтық шекарасын танып-білуге архивтік құжаттар мен деректану ғылымының әдістері арқылы дереккөздерді қарастырдық. Бұдан бөлек, эпиграфикалық ескерткіштерді зерттеуде қолданылатын тарихи, деректемелік, филологиялық, палеографиялық, текстологиялық, хронологиялық, этнолингвистикалық және салыстырмалы зерттеу әдістерін қолдандық.
Материалға сипаттама
Экспедицияның зерттеу жұмысы барысында Қостанай облысының Денисов, Жітіқара, Қамысты және т. б. шектесіп жатқан аудандары аумағынан 50-ден астам арабжазулы құлпытас табылды. Атап айтсақ Денисов ауданын табылған 11 тас пен Денисов музейінде сақтаулы бір тас (КП-1923) орта жүздің қыпшақ руы қарабалық тайпасына тиесілі. Ал қалғаны Кіші жүздің жағалбайлы және жаппас руларына тиесілі. Зерттеу барысында тастағы арабжазулы мәтінді оқып, транскрипциясын түзіп, қазіргі қазақ тіліне аудармасын жасадық. Экспедиция кезінде Қостанай облысының Денисов, Жітіқара, Қамысты аудандарынан табылған 54 тасқа бастан-аяқ сипаттама жасап, мәтінін, аудармасын, транскрипциясын, зерттелуін беруге мақаламыздың көлемі көтермегендіктен Денисов ауданынан табылған Қарпық Жаманқарин мен оның екі әйеліне қойылған үш тас негізінде зерттеу жүргізіп, қазақстандық деректану ғылымына тың материал ұсынуды жөн көрдік. Осы материалдар арқылы Тобыл бойындағы мәдени ландшафтық кеңістіктегі өркениеттің кезеңдерін айқындап, ХІХ ғасырдағы қазақтың жазба мәдениетінің айқын көрінісін анық көрсетуге болады. Ә.Х. Марғұлан атындағы Археология институты қызметкерлерінің Қостанай облысы аумағына жүргізген далалық зерттеулері кезінде тіркеуге алынған құлпытастар әртүрлі. Денисов, Жітіқара және Қамысты аудандарының аумағында орналасқан қорымдардағы (1-сур.) құлпытастардың басым көпшілігі ХІХ – ХХ ғасыр басына тиесілі тас қашау өнерінің шебер шедеврі болып табылды. Тіпті сәндік сәулеті жоқ, монолит тастан жасалған құлпытастар да кездесті. Далалық зерттеулер кезінде цемент пен құм қолданып құйылған құлпытастар да тіркеуге алынды. Құм қоспасын қалыпқа құйып, әлі кеппеген кезінде бет жағына эпитафия бәдізделген. Тіпті, соңғы кездері араб жазуында (мыс. Жарық елдімекені) қалай қашалса, дәл солай кирилл жазуында да (мыс. Тұмарлы көліндегі зиратта) қашап қалдырған тастар табылды. Расында да, құлпытастар замана көшінің ақиқат айнасы сияқты бірқатар факторлармен байланысты мәдени құбылыстардың деректерін зерттеудің қайнар көзі болып табылады. Жүргізілген жұмыстар нәтижесінде қабір (тас) стелаларын орнату дәстүрлерін тарихшы, шығыстанушы және өзге де пән мамандарымен бірлесе отырып зерттеу келешегі кемел іс екендігін айрықша атап өткен жөн. Кешенді зерттеу барысында әр сала мамандары пәнаралық байланыс арқылы бірін бірі толықтыра түседі.
Талқылау
Қазақстанның солтүстік-батыс өңіріндегі Тобыл бойына адамдар ежелгі дәуірден қоныстанған. Мұнда әрбір кезең өркениеттерінің ізі қалған. Бұл өңірлерде археологиялық зерттеулер аз жүргізілгендіктен аймақ тарихының ерте кезеңін түбегейлі қарастыру мүмкін емес. Дегенмен, осы олқылықтың орынын толтыру мақсатында Ә.Х. Марғұлан атындағы Археология институтының ғылыми қызметкерлері соңғы жылдары археологиялық зерттеу жұмыстарын жүргізді. Осы экспедиция нәтижесінде алынған мәліметтерге сүйене отырып, Тобыл бойындағы өркениеттер кезеңінің жалпы картинасын жасауға болады. Мамандар осынау әрбір кезеңнің қатпарын аршып, тарихын танып, мол архив қорларын тапты, әлі де жұмыс жалғасын табады. Зерттеу аймағында – Қазақтың Тобыл бойының оңтүстік бөлігінде – жерлеу-ғұрыптық, діни-архитектуралық ескерткіштер, ерте көшпенділер дәуірінен Жаңа заманға дейінгі аралықты қамтитын қоныстар, сондай-ақ, алғашқы «Қалалар елі» – протомемлекеттік құрылымдар (мысалы – Қамысты2) табылды. Тобыл бойы орал-қазақстандық далаға, Оңтүстік Орал бойына кіреді. Бұл өңірдің көшпенді қоғамы біртұтас мәдени-шаруашалық қауымдастықтың көрінісін береді. Ерте көшпенділер дәуірінің бастапқы кезеңінде Оңтүстік Орал бойы тұрғындары тасмола тарихи-этнографиялық қауымдастығына кірді. Археологиялық деректер бұл аймақ тұрғындарының Солтүстік, Орталық және Шығыс Қазақстан, Саян-Алтай, Орал бойы және Батыс Сібір орманды жазығы тайпаларымен тығыз байланыста болғанына дәлел бола алады. Қарым-қатынастар шаруашылық сипатта болып, тайпалардың екі бағыттағы көші-қоны мен іріктелуі, тайпалық-саяси қатынастары болған деп болжанады. Орал-қазақстандық далада тасмола тарихи-этнографиялық қауымдастықтың кіндігі – Орталық Қазақстан тайпалары қарқынды күшпен бірігуді бастан кешірді. Б.д.д. VI ғ. мен V ғ. соңынан бастап Оңтүстік Орал бойында ерте сармат мәдениетінің ескерткіштері тіркелген. Бұл кезеңдері Оңтүстік Орал аумағы байланыс аймағы бола білді. Көшпенділер көші-қон және еркін өмір салты арқасында өздерінің қысқы жайылымы орналасқан оңтүстік және оңтүстік-шығыс Арал өңірі тайпаларымен байланыстарын жүзеге асырды. Жалпы Оңтүстік Орал бойының байланыс салалары Солтүстік және Орталық Қазақстан, Арал өңірі мен Саян-Алтайға бағытталды. Сонымен қатар, ескерткіш материалдарында б.д.д. VI ғ. мен V ғ. басында Кавказ және Солтүстік Қаратеңіз маңы тұрғындары Еділ маңы және Оңтүстік Орал тұрғындарымен сауда-саттық және алыс-беріс орнатып, бірігіп жорықтарға қатысқан байланыстары болғандығы тіркелген. Барыс-келіс қозғалысына жан бітірген үзілмес шынжыр сияқты ерте сақ типті мәдениеттің қалыптасу кезеңінде Орал бойының малшылары батысқа және оңтүстік-батысқа көші-қон жүргізген екі бірдей кезеңдері туралы болжамдар айтылған болатын. Сондай-ақ, Оңтүстік Орал материалдарында Үстірт пен Каспий маңының б.д.д. V–IV ғғ. көшпенділердің жерлеу элементтерінің аналогтары табылып отыр. Осылайша, аймаққа өзгешелік беретін Тобыл бойы аумағы – сақтар мен сарматтар мәдениеті арасындағы байланыс аймағы бола білді; бүкіл далалық және орманды далалық Еуразияның б.д.д. VI ғ. басталған мәдени-тарихи өзгерістердегі оның тұрғындарының рөлін анықтау болашақтың ісі. Бұл аймақта ерте сақ пен сарматтар ескерткіштерінен бөлек, хуннулардың таралуымен байланысты шығыс жаңалықтары қалыптасқан кезде б.д.д. I мыңж. аяғында далалық Еуразиядағы этномәдени өзгерістердің жаһандық үдерістерін көрсететін обалар белгілі. 2007 жылы б.д.д. IX ғасырдан бастап б.д. бірінші ғасырымен мерзімделген Торғайдың ғұрыптық кешені табылды және ары қарай зерттелді. 2015 ж. бастап ерте көшпенділер дәуірінің жерлеу-ғұрыптық кешендерінде зерттеу жұмыстары жүргізілді. Аймақтың ежелгі сармат кезеңі бірнеше археологиялық экспедициялардың жұмыстары барысында зерттелді. ХХ ғ. 80 жж. облыс аумағында барлығы 20 жерлеу орыны және ерте көшпенділер дәуірінің кездейсоқ табылымдары белгілі болды. Соңғы жылдары Ә.Х. Марғұлан атындағы Археология институты қызметкерлерінің барлау жұмыстары нәтижесінде ежелгі көшпенділердің нысаны – сарматтарға тиесілі болуы мүмкін он шақты «мұртты» обалар мен құрылыстар айқындалды. Жарық ауылынан (Қостанай обл., Денисов ауд., Покровка а.) табылған көнетүркі дәуірінің (VII–VIII ғғ.) тас мүсіні аймақтың ортағасырлық тарихының қайталанбас «куәгері» болып табылады. Ол Денисов тарихи-өлкетану музейінің экспозициясында өзінің лайықты орынын алып тұр. Тас мүсін (КП- 2540) отырған ер адамның бедерлі бейнесін береді. Мұндай нысандар бұл аймақтарда өте сирек кездеседі; бұдан бөлек, олар Батыс Түрік қағанаты ареалының көш түзеушісі ретінде көзге түседі.


 Сурет-1. Қостанай облысының Жітіқара, Қамысты, Денисов аудандарының аумағындағы құлпытастардың орналасу картасы (a – зират; b – оба; c – бейіт): 1 Хазірет 3; 2, 19 – Тоқбай; 3 – Талдыкөл; 4 – Алшан; 5 – Арыстансор; 6 – Бірсуат; 7 – с. Коломенка; 8 – с. Ливанов; 9 –Тургенов а.; 10 – Білісқопа; 11 – Елтай; 12 – Жайылма; 13 – Қаракөл (Сахаров а. жақын); 14 – Қойлыбай; 15 – Қоянды; 16 – Қызылжар;  1– Мүктікөл; 18 – Тамсай (Шевченков а. жақын); 20 – Тұмарлықопа; 21 – Орманов; 22 – Хазірет; 23 – Чайковский а.; 24 – Кісенсай; 25 – Мырзабек; 26 – Ақтас; 27 –Дауылбай 3; 28 – Дауылбай 2; 29 – Жалтыркөл; 30 – Жарық (Бекберген); 31 – Желқуар 1; 32 – Құсаққан; 33 – Құсаққан 2; 34 – Қарпық а. Құрастырушылар: Ислам Ахияров, Айша Казизова


XVIII ғ. – XX ғ. басында Қазақ Тобылы бойының оңтүстік бөлігінде қыстаулар мен жерлеу ескерткіштерін қалдырған Орта жүз бен Кіші жүз қазақтары өмір сүрген. А.З. Бейсеновтың пікірінше «Орталық Қазақстан мен Торғай құлпытастары, негізінен XIX ғ. екінші жартысы мен аяғында кеңінен қойыла бастап, бұл үрдіс ХХ ғ. 20 жж. ортасы мен аяғына дейін жалғасқан.... Аталмыш құлпытастар толығымен араб қарпінде, Арқа жерінде кең тараған “қадым” стилімен берілген. Ол татарша емес, шағатайға жақындау, атақты кітаби түрки». Сондай-ақ, Торғаймен еншілес отырған Тобыл бойында да осы кезеңдері қойылған құлпытастар қатары көп. Бүгінгі күнге дейін киелі кеңістікті ұйымдастырудың сабақтастық элементі қалыптасты. ХІХ ғасыр мен ХХ ғасырдың басында қазақтар ерте көшпенділер дәуіріндегі обалар мен табиғи төбешіктер анықталған жерлерге зираттар орнатты. Бұл қорымдарда адамдар жерленіп, қазақтың тас қашау өнерінің шебер үлгілері қойылды. Дала өркениетінің ескерткіштері белгілі бір аймақтарда шоғырланғандықтан, олар мәдени ландшафт элементтерін өмірге әкелді, оларды біртұтас ғұрыптық жерлеу кешені ретінде зерттеу керек. Қазақ хандығы дәуірінің айнымас дереккөзі болып табылатын артефактілер Тобыл бойындағы тарихи оқиғалардың куәсі бола алады. Қазақ хандығының соңғы кезеңдері Ресей империясына қараған қазақ жерінде әртүрлі өзгерістер орын алды. 1844 ж. «Положение об управлении Оренбургскими казахами» қаулысы жарық көрді. Орыс шенеуніктерінен қазақ әкімшілігінің іс-әрекетін бақылайтын өкілетті лауазым иелері тағайындалды. Шығыс бөлігі билігі кезіндегі хат тіркеуші, губерния хатшысы Половоротовтың мәліметтеріне сәйкес, 1846 жылы Арақарағай тоғайында ұзын қыпшақ ауылы көшіп жүрді. Оның биі хорунжий Балқожа Жамбыршин болған. Қарабалық қыпшақтар өз билері Наурызбай Қазыбаевтың басшылығымен Тобыл мен Аят арасында көшетін. Николаев станциясында (Федоров пен Қарабалық аудандары) қыпшақтың қарақыз бөлімінің билері Жыланбас Қылышбаевтың басшылығымен көшіп жүрді. Қазіргі Қарабалық пен Федоров аудандарының аумағында орналасқан Қаракөл қамалы жерінде Тілеубай би Жамантаев бастаған қыжық көлденең қыпшақтардың қыстақтары орналасқан болатын. Шекара линиясы бойындағы қазақтардың сенімді өкілі Кастыриннің мәліметі бойынша, Үй өзенінің өзегінде, Тобыл мен Тоғызақ арасында көлденең қыпшақ Дүйсенбек Кұрынбаев, Мұғал Қазантаев, Тоқы Жаппақов пен Найман Қуанбаев, сондай-ақ, қарабалық қыпшақ биі Тұрмамбет Құмбасов көшіп жүрді. Ерекше тапсырмалар шенеунігі ДʼАндре жинаған материалдарда қазіргі Қарабалық, Федоров пен Қостанай аудандарының аумағындағы Тобыл мен Үй арасында көшіп жүрген Орынбор ведомствасы билерінің толыққанды тізімі берілген. Бұлар ұзын қыпшақ Балғожа Жамбыршин, Байтөке Қалданов, Тілесбай Меңдібаев, Ақдәулет Қанаужин, Бақай Рахметов, көлденең қыпшақтар Найман Қабанбаев, Қарақозы Қарақаев, Мәулен Шотанов, Мікенбай Шығыров, Байғазы Тастеміров, Тоқы Шапақов, Сасық Сартанов, Олжабай Сағындықов, Алшан Қостанов, Елемес Күнбасов, Тілеубай Жамантаев, Итемген Көтекаев, Құрманқұл Тұрдығұлов, Қосылбай Сатыбалдин, қарабалық қыпшақтар Қарпық Жаманқарин, Көкбас Баубеков, Сүйінішғали, Шабдарбек Балтабеков, Орынбай Айтуғанов, Жыланбас Қылышбаев, Шойбас Жапанов, Елемен Төлегенов. Байқағанымыздай, Тобыл бойын ұзын қыпшақ, көлденең қыпшақ, қарабалық қыпшақ рулары көшіп-қонып мекендеген. Жоғарыда атап өткеніміздей экспедиция кезінде Денисов ауданындағы қарабалық қыпшақ руының ұста бөлімінен тараған ұрпақтардың құлпытастарын тауып, ғылыми айналымға енгізіп отырмыз. Денисов ауданы – Қостанай облысының батыс бөлігінде орналасқан. Солтүстігі мен батысы – Челябинск облысымен (Ресей), оңтүстігі – Қостанай облысының Қамысты, Жітіқара аудандарымен, шығысы – Б. Майлин ауданымен шегаралас. Өзен, көл, бұлақтардың көп бөлігі ауданның солтүстік және шығыс аумағында. Аты белгілі үлкен өзен-көлдер – Арыстансор, Аққусор, Сасықсор, Сарыкөл, Үлкен Қусет, Жақсы Алакөл, Жалтыркөл, Обалыкөл, Песчаное, Светлое. Денисов ауданының Жауғашты көліне құятын өзен бойында Байтеленсу, Қылтабек, Қарпық ауылдары болған. Осы өңірдегі Қарпықов, Асатов деген байлар жергілікті кедей шаруаларға уақытша қолдануы үшін сиыр және мініске ат, басқа да малдар беріп, көмек көрсетіп отырған. Ал ХХ ғасыр басында Ресей мен Украинаның орталықтарынан шаруа переселендер келген. Қарпық Жаманқарин Жауағашты көлінің етегін жайлаған аса ірі бай болған, өзі де, ұрпақтары да халыққа қамқорлық көрсеткен жергілікті ауқатты әулет.
Нәтижелер
ХVІІІ ғ. соңы – ХІХ ғ. басында Тобыл өзенінің орта және төменгі ағысы бойында Орта жүз рулары – қыпшақтар (торайғыр, қарабалық, көлденең, торы, ұзын) [...] өз қыстауларын сала бастады. Қыстау салып, тұрақты мекендеген жерлерде қасиетті орындар мен қорымдар пайда болатыны белгілі. Осындай қорымның бірі Жауғашты көлінің жағасындағы Қарпық ауылының жанынан табылған құлпытастар. Белгілі шығыстанушы Ә.Қ. Мүминов арабжазулы эпиграфикалық ескерткіштерді зерттеу және жарыққа шығару, жариялау өте маңызды әрі тарихымызды танудың кезек күттірмес өзекті мәселелерінің бірі екендігін әрдайым айтып келеді. «Эпиграфикалық жазбаларды жарыққа шығару, әсіресе, құлпытас жазбаларын жариялау маңызды, бұл жұмыстардың мақсаты Қазақстанның әлеуметтік тарихы бойынша жергілікті дереккөздерінің түрін кеңейтіп, көбейту болса, оның мәліметтері ата-бабаларымыздың да әлеуметтік байланыстары мен мәдениеті  туралы түсінігімізді байыта түседі. Эпиграфикалық дереккөздері арасында эпитафиялар өзіндік артықшылықтарымен ерекшеленеді, олар бұл өмірден қайтқан кісі туралы нақты мәліметтер жеткізеді, яғни, қайтыс болған (кей кезде туған) жылы, мекені, шежіресі, нисбасы (яғни, қасиетті мұрагерлік шежіресі), тұлғаның басқа да өмірбаяндық тарихы, тарихи оқиғаларға қатысы, т. б.». Эпиграфикалық ескерткіштерде сақталған мәтіндегі мәліметтер сол кезеңнің мәдениет, білім, сауаттылық, көркемдік, архитектуралық, сәулеттік және т. б. салалары бойынша анық ақпарат беретін аса құнды дереккөз болып табылады. Зерттеп отырған арабжазулы эпиграфикалық ескерткіштерге тоқталып өтсек, бұл құлпытастар Тобыл бойындағы мәдени ландшафтыда дала өркениетінің үлкен бір кезеңінің дереккөзі болып табылады.


Сурет-2. Қарпық Жаманқараұлы (1) және оның екі әйелі – Ұлпан Құлтықызы (2) мен Момынай Ақтасқызының (3) бейіттеріне қойылған құлпытастар


№ 001 құлпытас (2-сур. 1)3. Шартты түрде № 001 деп белгілеген құлпытастың төбесі доғал пішінді, жақсы сақталған. Төбе жағы аздап көркемделіп, доғал қоршаулар ішіне өрнек салынған. Эпитафия мәтіні ойып қашалған. Тастың алдыңғы бетіндегі мәтін бір қоршаулы шаршыға қашалған, 23 қатар жазу бар. Құлпытастың биіктігі жер бетінен 236 см, ені 48 (38) см, қалыңдығы 11 (15) см. Құлпытас гранитоидтан жасалған.
Эпитафия мәтіні:
Аудармасы: Ол Жаратушы мәңгілік. «Раббым! Мені жалғыз қойма. Сен ең жақсы мұрагерсің» (21: 89). Тарих: жылы 1873-іншіде ноябрьдің (қарашаның) 23-інші күнінде Қыпшақ руы Қарабалық тайпасы Ұста аймағының биі Қарпық Жаманқара ұлы бұл фана (пәни) жерінен 79 жыл сакин (тұрғын) болып, рузгаринда (тіршілікте) дәулетті болып өмір кешіріп, сахилықпенен (жомарттықпенен) мәшһүр болып, дәйім ауқатты, әнʻам, ихсан (нығмет, қайырым) қылған екен. Соңында ажал желі оның рухының шамын өшіріп, Алланың рахметінің маңайына уасыл қылды (жалғастыруға жеткізді). «Шын мәнінде, біз Аллаға тәнбіз әрі Оған қайтушымыз!» (2:156). Бәйіт Бұл жаһанханасы егерде болса сарай, Күнбе күн көшер-кетер шаһ пен кедей. Қабірінен үкім етер саған Жаббар, Соңында төмендегі жайсыз орын болар жай. Құлпытас мәтінінің композициясы дәстүрлі формада        сақталған. Алдыменен        мұсылман құлпытастарының көпшілігінде кездесетін «Ол Жаратушы мәңгілік» дұғасы жазылған. Бұдан соң Құранның «Әнбия» сүресінің «Раббым! Мені жалғыз қойма. Сен ең жақсы мұрагерсің» (21: 89) деген 89 аяты жазылған. Бұл аят сирек қолданылады. Бұдан кейін «тарих» деп жазып, марқұмның қайтыс болған жылы мен күнін, руын, тайпасын, бөлімін, аты-жөнін, өмірден өткен жасын, қоғамдағы орынын жазып, оған дұға келтіріп, ең соңында «Бақара» сүресінің 156 аяты берілген. Негізгі мәтін аяқталған соң «бәйіт» деп жазып, төрт жол элегиялық мазмұндағы марсийа жазылған. Бұл құлпытастағы мәтінде марқұмға арналатын жазбалар толыққанды берілген деп бағалауға болады. 
Құлпытас мәтіні өте сауатты жазылған. Араб тілі мен парсы тілдері еркін қолданыс тапқан. Одан бөлек, Қазақстанның батыс, солтүстік, орталық өңірлеріндегі құлпытастардан өзгешелігі анық байқалады. Осы дәуірдегі құлпытастардың көбінде адамның қайтыс болғанын – 
             – вафат  (опат)  болды  деген  тіркес  арқылы  беретін.  Ал  бұл  құлпытаста  
                                                                                 – Соңында ажал желі оның рухының шамын өшіріп, Алланың рахметінің маңайына уасыл қылды (жалғастыруға жеткізді) деген тіркес алғаш рет кездесіп отыр. Бұл Тобыл бойындағы эпиграфикалық ескерткіштердегі эпитафия мәтінінің ең бір ерекше үлгісі.  
№ 002 құлпытас (2-сур. 2). Құлпытастың төбесі доғал пішінді, түрі эпиграфикалық, жақсы сақталған. Эпитафия мәтіні ойып қашалған. Құлпытастың биіктігі жер бетінен 177 см, ені 50 см, қалыңдығы 13 (15,5) см. Тастың алдыңғы бетіндегі мәтін екі бөлек қоршаулы шаршыға қашалған, 15 қатар жазу бар.
Эпитафия мәтіні:


1-Мәтін


Аудармасы: Ассаламуʻалейкум, ей, қабір тұрғындары! Сендер біз үшін алдымыздағысыңдар (сәләф) және біз сендердің ізіндеміз. Алла тағала біздерге және сіздерге рақым қылсын! (Сүнән Тирмизи № 1053). Уа, Алла, Мұхаммедтің және Мұхаммедтің отбасының құрметіне сұраймын, мейірімділердің мейірімдісі, осы мәйітке мейіріміңмен азап бермеуіңді тілеймін! (әд-Дәйлеми № 4409). Тарих: Пайғамбардың көшуінен (һижра жыл есебі бойынша) 1296-ыншы жылы / 1879-ыншы жылы рамазан айының (маһ9 рамадан) 20-ыншы күнінде Қыпшақ руы Ұста тайпасының Қарпық Жаманқара ұлының жамағаты (әйелі) Ұлпан Құлты қызы 75 жасында пәни жерінен соңғы баратын үйіне сапар етті. Алланың рахматына қарық болғай! Әмин! Құлпытастың аудармасында     – Ассаламуʻалейкум, ей, қабір тұрғындары! Сендер біз үшін алдымыздағысыңдар (сәләф) және біз сендердің ізіндеміз. Алла тағала біздерге және сіздерге рақым қылсын! – деген сахих хадис келтірілген. Бұл хадис Ибн Аббастың (Аллаһ оларға разы болсын) хадисінде: «Алла Елшісі (оған Алланың игілігі мен сәлемі болсын) Мәдинадағы қабірлердің жанынан өтіп бара жатып, оларға жүзімен қарап айтылған сөзден алынған (Сүнән Тирмизи № 1053). Бұдан кейінгі екінші хадис мәтіні кездеседі:  
– Уа, Алла,
Мұхаммедтің және Мұхаммедтің отбасының құрметіне сұраймын, мейірімділердің мейірімдісі, осы мәйітке мейіріміңмен азап бермеуіңді тілеймін! – деген дұға да сахих хадистерде кездеседі (әд- Дәйлеми № 4409). Бұл құлпытас Қарпық Жаманқараұлының жамағаты (әйелі) Ұлпан Құлтықызына тиесілі. № 003 құлпытас (2-сур. 3). Құлпытастың төбесі доғал пішінді, жақсы сақталған. Эпитафия ойып қашалған. Құлпытастың биіктігі жер бетінен 117 см, ені 49 (44,5) см, қалыңдығы 12,5 (13) см10. Тастың алдыңғы бетіндегі мәтін бір қоршаулы шаршыға қашалған, 13 қатар жазу бар.
2-Мәтін
Аудармасы:  Ол  Жаратушы  мәңгілік! «Раббым! Мені жалғыз қойма. Сен ең жақсы мұрагерсің» (21: 89). 1902-інші жыл 1-інші октябрьде (қазанда) дүйсенбі күн Қыпшақ руы Қарабалық тайпасы Ұста аймағының Қарпық Жаманқара ұлының жамағаты (әйелі) Момынай Ақтас қызы 77 жасында ажал желі оның рухының шамын өшіріп, Алланың рахметінің маңайына уасыл қылды (жалғастыруға жеткізді). Бұл құлпытас Қарпық Жаманқараұлының әйелі Момынай Ақтасқызына қойылған. Мәтіні Қарпық Жаманқараұлының құлпытасының мәтініне өте жақын. Мұнда да «Әнбия» сүресінің 89-шы аяты берілген. Одан соң қайтқан жылы, күні, күйеуінің руы, тайпасы, аймағы жазылған. Көбінесе әйелінің руы жазылмайды. Осы тас сияқты тек әкесінің аты беріледі. Құлпытастағы араб жазу каллиграфиясы түркі халықтарының арасында кең тараған насх жазу үлгісімен қашалған. 
Қостанай өңірінен шыққан әйгілі ақын, журналист А. Шаяхмет қарабалық қыпшақ руынан шыққан игі-жақсыларды танытып, зерттеу мақалалар жазып, тың мәліметтер берген: «Қыпшақ шежіресіне қарағанда, қарабалық қыпшақтан тарайтын Танабұғаның екінші баласы Қошалақтан Тақсопы, одан Жолжақсы, ал Жолжақсыдан Жантілес туады. Жантілес найза мен қылыш соғатын әйгілі ұста болған. Ұста аталатын ру осы Жантілестен тарайды. Күні бүгінге дейін атадан балаға мирас болып келе жатқан оның төсі мен балғасын Қарабалық өңірін мекен қылған Құмаш деген үрім-бұтағы үйінде көздің қарашығындай сақтап отыр. Аталған рудың Жантілес аты айтылмай, ұста атанып кеткен. Шежіре бойынша, Жантілес Жаманқараның бесінші атасы, яғни, түп атасы. Тектіден текті туады деген де рас. Жаманқараның Қарпық, Қараман, Қарман, Тағылшы және Тағылы деген балалары болған». Құлпытаста Қарпық байдың қысқаша шежіресі беріледі. Мұнда оны қыпшақ руы қарабалық тайпасы ұста аймағынан таратады. Ұста деген адамның рас аты – Жантілес, Қарпық байдың алтыншы атасы екендігі анықталып отыр. Сонымен қатар, Қарпық байдың Қараман, Қарман, Тағылшы, Тағылы атты бірге туған ағайындары болғандығын да байқауға болады. Бірге туған ағайындары да елдің тізгінін ұстаған билер мен болыстар, байлар болған. Мәселен, «Қарпық байдың Тағылы деген інісінің баласы Жүсіп ел басқарған, болыс болып халықтың ақ батасын алған, әділеттілікті жақтаған жан екендігі жазылған». Қарпық Жаманқарин туралы «История Казахстана в русских источниках XVI—XX веков» атты он томдық еңбектің 8-томында мынандай деректер келтірілген: «Карпык Жаманкарин, бий, 56 лет. Лицом моложе, слишком полный, росту среднего, волосы черные. Сын простого киргиза. Кипчакского рода, карабалыцкого отделения, успишского (устинского) подотделения. Место кочевания: летнее – в разных местах степи за Новой линией; зимнее – в верстах в 8 от Велико-Петровской станицы. Семейство: шесть жен, два сына и две дочери. Состояние: лошадей около 1000 и очень большие деньги, а также ведет торговлю с Бухарией». Бұл деректерге қарап отырсақ, Қарпық Жаманқарин аса ірі бай болған әрі Бұхарияға сауда жүргізген. Бұхарияға жүргізілген сауда туралы Я.П. Гавердовский мынадай мәліметтер береді: «Обыкновение для препровождения караванов между всеми киргизцами одинаково. Осенью или весною, когда ходят караваны, приезжают главные вожаки в предназначенное на границе место, где купцы, избрав из них достойного, договариваются с ним о количестве верблюдов и о цене за провоз. Таким же точно образом делается в Бухарии и Хиве». Тобыл бойынан шыққан керуен Үргеніш, Хиуа арқылы Бұхарияға сапар шегіп, сауда-саттық жүргізген. Бұл сауда жолы бұрыннан орныққан әрі қауіпсіздігі мен жағдайы жасалған керуен жолы болатын. Жоғарыда келтірілген деректерде Қарпық байдың алты әйелі болғандығы жазылған еді. Қарастырып отырған Қарпық байдың құлпытасында ол 1873 жылы 79 жасында өмірден өткен деп жазылған. Егерде 1873 жылғы қайтыс болған жылынан 79 жасты алсақ, ол 1794 жылы туған болып шығады. Ал оның әйеліне қойылған № 002 құлпытаста әйелі Ұлпан Құлтықызы 1879 жылы 75 жасында қайтыс болған деп жазылған. Бұны да сол тәртіппен есептесек, ол әйелі 1804 жылы туған. Қарпық байдан 10 жасы кіші болған әрі ол өмірден өткенде 69 жаста жесір қалған. № 003 құлпытаста аты жазылған әйелі Момынай Ақтасқызының туған жылын есептесек, ол 1825 жылы туған болып шығады. Бұл әйелі Қарпық байдан 31 жас кіші болған әрі Қарпық бай өмірден өткенде 48 жаста жесір қалған. Денисов ауданына жүргізілген зерттеу жұмыстары нәтижесінде Қарпық байдың екі әйелінің ғана құлпытасы табылды. Бұл әулетке тиесілі қалған құлпытастар болашақта жүргізілетін зерттеу барысында табылады деген сенімдеміз. Бұдан бөлек, А. Шаяхмет: «Өтеміс Қалабаевтың шежіресіне сүйенсек, Қарпық байдың Құрманқұл, Омар, Ахмет, Бекмұхамбет, Дүйсенбай және Уәші деген балалары болған. Бекмұхамбеттен Мірсалық, Әбубәкір, Садық, Жорабек, Әбдібек, Сыздық және Хакім тарайды» деген деректер берген. Қарпық Жаманқаринның ұрпағы, мемлекеттік жауапты қызметтер атқарған қоғам қайраткері Шәңгерей Жәнібековтың естелігінде: «Атам Салық Бекмұхаммедұлы Қарпықов пен Айша әжемнің төрт ұлы болған. Аттары – Жәнібек, Шайбек, Сапабек және Файызбек, қызы – Күлдірайхан. Олардың арасындағы үлкені менің әкем Жәнібек, шамамен 1887 жылы Жауғашты ауылында туған. Ол Қостанай облысының Денисов ауданының орталығындағы кенттен 20–25 км солтүстікке қарай орналасқан Жауғашты көлінің жанындағы ауыл. Бұл ауылды ХІХ ғасырдың алғашқы ширегінде әкемнің атасы Қарпық Жаманқарин құрған» – деген дерек келтіреді. Жауғашты көлі жанындағы ауылды 1820–1825 жылдары Қарпық Жаманқарин құрғандықтан, ауыл негізін қалаушының атымен Қарпық ауылы деп аталды. Шамамен Тобыл мен Қамысты-Аяттың ортасында орналасқан қыстау ХІХ ғасырда Шұбар мен Дамбар қазақ болыстарының орталығы болған. «Әкеміз қайтыс болған соң 1860 ж. соңы мен 1890 жылдар аралығында Дамбар болысын басқарған әулетіміздің басшысы Бекмұхаммед Қарпықов болды. Үлкен Жауғашты көлінің маңында Қарпық аулының шамамен он-он бір қыстауы және дала төскейіндегі жел диірмені қанаттарын қаққан құстай қалықтап тұрушы еді» деп еске алады. 1898 жылғы санақ бойынша Жауғашты шатқалындағы ауылда 147 адам тұратын, болыстықтағы ең көп қоныстанған ауылдың бірі болып саналды. Байқағанымыздай, Қарпық Жаманқарин өз дәуірінің ірі тұлғасы, Бұхариямен сауда жасаған бақуатты бай болса, оның ұрпақтары елге танымал тарихи тұлғалар болған. Әсіресе, Торғай облысында орасан зор ықпалға ие болған ұлы Бекмұхаммед Қарпықовтың қадірі өте жоғары болды: Ол 20–25 жыл бойы Дамбар болысының басшысы, Ы. Алтынсарин ұйымдастырған Қостанайдың 2 кластық училищесінің құрметті қамқоршысы болған. Сонымен қатар Б. Қарпықов 1900 жылға қарай құрамында он қазақ бар Императорлық Орыс географиялық қоғамының Орынбор бөлімінің толық мүшесі болды. Қарпық байдан тараған ауқатты әулеттің Синегоркадан Жақсы-Алакөлге дейін; Тавриченкодан Аршағлы-Аятқа (өзен) дейін дархан далада өз иеліктері болса, Қарпықовтардың оңтүстік пен шығысқа созылған жайлауы мен қыстауы Бестөбе жазығы мен Тобыл өзеніне дейін жететін. Текті әулеттің даңқты ұрпағы, Қарпық Жаманқариннің шөбересі – Шәңгерей Жәнібекұлы Жәнібеков (1924–2024), Қазақстанның көрнекті мемлекет қайраткері, Ұлы Отан соғысының ардагері, Қарпық ауылының тумасы, атажұртына деген ыстық ықыласы мен шексіз махаббатын өмірбойы айтумен өтті: «Маған қазіргі заман өркениеттерінің бүкіл игілігін пайдалана отырып, Рудный, Қостанай, Алматы қалаларында тұрып, жұмыс істеуге тура келді. Бірақта, көз жауын алатын әсем қалалар, шамшырақты шаһарлар қанша айтсаң да кіндік қаның тамған, ауасын жұтып, суын ішкен, ана сүтін емген әрі алғашқы қадамыңды басқан жер бетіндегі жұдырықтай ғана ата- мекен туған жеріңе жетпейді екен. Мұндай жағдайды қазақтар “Туған жер – алтын бесігің, ұшқан ұяң”» деген сөзбен нақтылайды. Бір әулеттің тарихы арқылы бір өңірдің тарихының бөлшегін жазуға зор мүмкіндік бар. Тақырып бойынша әлі де зерттеу жұмыстары жалғасып, қосымша материалдармен толыға түседі деп сенеміз.
Қорытынды
Тобыл бойының мәдени-ландшафтық кеңістігіндегі дала өркениетінің үлкен бір кезеңі Ресей империясының жүргізген отарлаушылық саясаты тұсында көп қыры ашылмаған тарихымызды, белгілі тұлғаларымызды тану жолында жазылған бұл зерттеудің берері мол. Дархан дала төсіндегі құлпы шешілмеген құлпытастардың кілтін ашып, тарих көшіне ілестіру басты міндеттеріміздің бірі деп білеміз. Осы мақсаттарымызға жетіп, өзге өңірлерде кездесе бермейтін мәтіні айрықша, композициясы ерекше эпиграфикалық ескерткіш эпитафиясының мәтінін ескі қазақ тілінен қазіргі қазақ тіліне аударып, мағынасы көмескі тұстарының мәнін ашып, сонымен қатар, құлпытас қойылған тұлғаның өмірдерегі мен атқарған қызметі, қоғамдағы орыны туралы азды-көпті материалдар ұсындық. Бұл мақалада Тобыл бойы аумағында бұрын зерттелмеген тың материалдар ғылыми айналымға еніп отыр. Зерттеу барысында дала өркениетінің белгісіз қырлары ашылды. Оның дәлелі, бір құлпытастың өзінен қаншама ақпарат алуға болады: эпитафияда үш тіл (араб, парсы, шағатай) еркін қолданыс тапқан. Ислам өркениетінің қатарынан ойып орын алып, Құран аяттары мен хадистердің мәтіні өте сауатты араб тілінде жазылған. Күллі ортаазиялық түркітілдес халықтар еркін қолданған шағатай-түрки жазба тіліндегі мәтіннің композициясы қазақтың дәстүрлі құлпытас мәтіндеріне сай келеді. Қазақ Тобылы бойы аумағында сақталған құлпытастардағы тас қашау өнерінің ең көп тараған эпиграфикалық түрі қолданылған. Тасқа жазуды ойып қашаған. Мәселен, Момынай Ақтасқызының құлпытасының үстіңгі жағына шалқасынан жатқан жарты айдың бейнесі салынған. Тасқа жарты ай бейнесін салу технологиясы һилāл    ұғымына сәйкес келеді.   – жарты ай сөзі, арабша    – Алла сөзімен әріптері бірдей, сондықтан бұлардың абжад есебі де бірдей болып келеді. Бұл екі сөзді абжадқа ауыстырса 66 саны шығады. Жарты айдың бейнесі арабша Алла сөзі мен жарты ай сөзінің мағынасын бірдей береді. Қазақ құлпытастарына осындай қасиет дарытып, тастың сакралдығын арттыру тұстары көп болған. Бұдан бөлек, құлпытастарда ашық алақан (бес саусақ ашық түрінде) бейнеленуі кездеседі. Сопылық философияда бұны «белгісіз бес нәрсе» (Муғайабат хамса) деп атайды. Оның мәнісі – Алладан басқа ешкім білмейтін бес нәрсені жасырып көрсету. Құранның Лұқман сүресінің 34-аятында «белгісіз бес нәрсе» баяндалған: 1) Қиямет күні қашан болатыны; 2) Қанша мөлшерде жауын жауатыны; 3) Жатырдағының ұл немесе қыз екені; 4) Адам ертең не табатыны; 5) Адам қай жерде өлетіні белгісіз, білмейді. Сонымен қоса, ашық алақан – Исламның бес шарты немесе «дүние өмірінен ақыретке мал-дүние алып кетпеді, ашық алақанмен кетті» деген ұғымның образды бейнеленуі. Сондықтан да қазақ құлпытастарын зерттеу кезінде тек араб, парсы, шағатай тілін білуден бөлек, діни-сопылық сауаттылық өте қажет. Әрбір құлпытастың сырын ашу үшін жан- жақты зерттеу жүргізу керек. Қазақ даласындағы эпиграфикалық ескерткіштерді зерттеу ісінің болашағы зор. Әсіресе Тобыл бойындағы құлпытастар бұрын-соңды ешқашан зерттеу алаңына алынған емес. Бұл өңірдегі тастарды сөйлетіп, тарих сырын ашу – болашақтағы зерттеулер еншісінде.
Алғыс айту. Қамысты және Жітіқара аудандарының аумағындағы көне құлпытастардың орналасқан орыны жайында айтқан әріптес археологтар В.Н. Логвин мен С.С. Қалиеваға, құлпытастардың аймақтық ерекшеліктеріне алғашқы болып авторлар назарын аударған А.З. Бейсеновке, берген кеңестері үшін тарихшылар А.Б. Шалғынбеков пен Н.Ы. Жетпісбайға, құлпытастар жасалған тау жыныстарын анықтауда көмек көрсеткені үшін С.А. Нигматоваға, құлпытас бетіндегі табиғи сипаттағы өзгерістер жайында кеңес бергені үшін Л.Ф. Чарлинаға12, сондай-ақ, Қарпық байдың ататегі, өмірдерегі туралы мәліметтер берген белгілі ақын, журналист А. Шаяхмет мырзаға, өлке жайында, оның ішінде Қарпық ауылы жайлы ақпарат жинаған, Денисов ауданының өлкетанушысы С.Г. Карповқа, Қарпық ауылына жақын жердегі құлпытастарды зерттеу кезінде көмек берген Денисов ауылының тұрғыны – Б.Э. Испуловқа, Денисов тарихи-өлкетану музейінің қызметкерлері, әріптестеріміз Е.А. Баум, В.М. Топорковаға шын жүректен алғыс айтамыз. 2015–2024 жж. далалық зерттеулер жүргізу кезінде қолдау білдіріп, қол ұшын созған Қостанай облысының тұрғындарына арнайы ризашылығымызды білдіреміз.