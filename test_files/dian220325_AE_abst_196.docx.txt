Аңдатпа
Мақалада авторлар Сарытоғай І қорымының шығыс тобындағы екі – № 11 және № 15 жерлеу-ғұрыптық кешенінде жүргізілген қазба жұмыстарына сипаттама береді. Нысандарды зерттеу оңтүстік-шығыс Жетісу археологиялық аймағындағы ескерткіштер құрамына кіретін жерлеу кешендерінің мәдени ұқсастығын анықтау және материалдарға салыстырмалы талдау жасау қажеттілігіне байланысты туындады. Археологиялық қазба жұмыстары барысында қару-жарақтар мен тұрмыстық заттар – қола және сүйек (мүйіз) жебелер, қола пышақ пен сүйектен жасалған қайыс бау үзбесі сынды ерекше материалдар алынды. Жерлеу-ғұрыптық кешендерін тұрғызудағы архитектуралық әдістерінің құрылымдық ерекшеліктері бойынша да анағұрлым қызықты деректер анықталды. Алынған материалдарға талдау жасай отырып, ескерткішті сақ-үйсін мәдениетінің кейінгі кезеңімен, яғни б.д.д. IV–I ғғ. деп мерзімдейміз. Осылайша, Сарытоғай аңғарында тарихи-мәдени мұра ескерткіштерін зерттеу жұмыстарының жалғасуы қисынды, себебі оңтүстік-шығыс Жетісу аймағы Қазақстанның ежелгі тұрғындарының материалдық және рухани мәдениетіне бай ерекше дереккөз.
Түйін сөздер: археология, Жетісу, Сарытоғай аңғары, сақ-үйсін мәдениеті, обалар, жерлеу-ғұрыптық кешені, жерлеу орны, олжалар, мәдениет