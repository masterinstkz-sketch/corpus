Аңдатпа
Мақалада Алтын Орда қалаларынан табылған қыш шарлардың пайдалануы талқыланады. Қыш шарлар, шамасы екі мақсатқа қолданылған– химиялық ерітінділер жасауға және соғысқа арналған отты шарлар дайындауға. Алтын Орданың Ақтөбе қаласы ғылымда екі атаумен белгілі: Ақтөбе-Лаэти. Қазіргі Атырау қаласының шетінде орналасқан. Қала XIV ғасыр басында Каспийдің деңгейінің көтерілуі нәтижесінде, сондай-ақ Жайық өзенінің тасуынан қираған. Алтын Орданың Сарайшық қаласы Жайық өзенінің оң жағасында (Атырау облысы Махамбет ауданы) Сарайшық ауылы маңында орналасқан.1242–1280 жылдары қала Алтын Ордаға, кейін Ноғай Ордасына тиесілі болса, ал 1511 жылдан Қасым хан тұсында Қазақ хандығы қаласы болды. 1989 жылы Ақтөбе (Лаэти) қаласынан тесігі бар «ядро» керамикасының алғашқы фрагменті табылды. Содан кейін 1991 және 2019 жж. қаланың жоғарғы қабаттарынан тағы екі бүтін қыш «ядро» табылды. 2019 жылы Сарайшық қалашығы кварталдарынан керамикалық «ядро» қазылып алынды. Алтын Орда қалаларында әлі күнге дейін кездесетін керамикалық шарлар ортағасырлық қолөнершілер тек қыш ыдыстарды ғана емес, сонымен қатар әртүрлі заттарды да жасағанын көрсетеді. Бірақ оларды қалай қолданғаны туралы толық ақпарат жоқ.
Түйін сөздер: қала, орта ғасыр, Алтын Орда, қыш шар, химиялық ыдыс, лақтыратын шар