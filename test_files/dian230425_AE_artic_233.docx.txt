Орталық Қазақстанның тас мүсіндері туралы деректер ХІХ ғ. – ХХ ғ. бірінші жартысындағы саяхатшылар мен ғалымдардың Еңбектерінде


  Сарыарқа тас мүсіндері жайлы алғашқы деректер мерзімі негізінен, ХІХ ғасырдың екінші жартысымен ХХ ғасырдың бас кезіне жатады. Олар ғалымдар, жахангерлер, өлкетанушылардың еңбектерінде қамтылған (А.И. Левшин, Ш.Ш. Уәлиханов, Г.Н. Потанин, И.Я. Словцов, Н.Я. Коншин, И.А. Кастанье және басқалары). Біз қарастырып отырған кезеңдегі Орталық Қазақстан археологиялық ескерткіштерін зерттеу жұмыстары түрлі деңгейде жүргізілді. Көбісі қысқа түрде суреттемелер жазып, ішінара қарындашпен сызбасын сызып, өте аз жағдайда фото кескінін жасаушылар да болды. (Қозы-Көрпеш Баян сұлу мазары мүсіндері). Солардың бірі географ ғалым, жахангер Г.Н. Потанин «Записки...» 1856 ж. еңбегінде Сарыарқа жерінен кездескен бірнеше тас мүсіндер жайлы төмендегідей құнды деректер қалдырды. Потанинның мәлімдеуінше Темірші тауы маңынан биіктігі 2,1 м шамасы болатын, адамның бет пішіні бейнеленген тас бағанды көрген; ал Қызыл-Рай тауы етегіндегі [қазіргі Ақтоғай ауданына қарасты Қызыларай тау сілемдері болуы мүмкін – авт. ескертпесі] Бегазыбұлақ бұлағының жоғары жағынан бірнеше адамдардың бет бейнесі көрсетілген тас бағандар мен төрт бұрышты тас қоршауларды кездестірген. Бұл суреттемелерден мүсіндер санын межелей алмаймыз және қай кезең мәдениетіне жататындығын болжау қиын. А.Г. Потаниннің жоғарыдағы тас қоршаулар жайлы жанында тас бағандары бар кейбір суреттемесі аталған мүсіндерді VІІ–ІХ ғасырлардағы көне түріктік мүсіндер болуы мүмкін екенін жоққа шығармайды . Сібір әскери гимназия оқытушысы Н.Я. Словцов Батыс- Сібір бөлімі нұсқауымен 1878 жылы Көкшетау уезді аймағына жіберіліп, Орталық Қазақстан жеріндегі кейбір археологиялық ескерткіштерге сипаттамалар жасаған. Қазіргі Солтүстік Қазақстан облысы Айыртау ауданындағы Шағалалы өзені бойында тұрған екі тас мүсінді және Қопа көлі маңында тұрғызылған жалғыз тас мүсінді И.Я. Словцов қарастырған. Словцов Көкшетау округіндегі Шағалалы өзенінен шамамен 1,0 км болатын Қонысбай өткелі маңындағы Жарқын қыстағы бағытынан бетін батысқа қаратып қолдарын төмен түсіріп келбеті өте көркем қашалған адам кейпіндегі тас мүсіндерді сипаттады. Жансыз тұлғаның төбесіне дейінгі биіктігі 146 см, маңдайына дейін 129 см болатын мүсінің төбесі мен иегінің аралығы 51 см және мойынының жуандығы 119 см екендігін атап кеткен. Қазіргі ғылыми көзқараспен Словцов сипаттамасындағы тас мүсінді қыпшақ дәуірі кезеңіне жатқызуға болады. Қолының салыну қалыбы осыған ұқсас тас мүсін Жіңішке өзені маңындағы қыпшақ ғибадатханасынан да табылған. Мүсіннің бет әлпетінің батысқа бағытталып тұруы күдік тудырады. Негізіненортағасырлықтасмүсіндерді шығысқа қаратып тұрғызған. Аталған мүсін жанында [автордың айтуы бойынша екі жарым қадамдай жерде – авт. ескертпесі] кішірек біреуі тұрған ол тастың биіктігі 30 см болған және Словцов бұл тастың бетінің бағыты мен қашалуын және бейнелеу көркемдігін жанындағысына ұқсатқан. Бұл аталған тастарды қыпшақтардың тұрғызуы мүмкін екендігі туралы сенімді молайтады. Себебі бір «ғибадатхана» жанына топтастырып бірнешеуден, кейде екіден тұрғызылған түрлері де кезігеді. Үшінші тас мүсін Шағалалы өзеніне таяу Қопа көлінің маңынан Көкшетауға жеткізіліп, уезд басшылығы ғимараты алдында қойылған. И.Я. Словцовтың айтуы бойынша ол мүсін граниттен қашалған және оң қолына құты ұстаған, сол қолында семсері бар жауынгерді бейнелеген. Жансыз тұлғаның биіктігі 166 см, төбесінен иекке дейін 47 см болса, мойын жуандығы 121 см. Тас мүсіннің композициялық құрылымы, көне түріктік мазмұнды сипат беріп VІІ–ІХ ғасыр өнер туындысы болғандығын дәлелдейді. Сарыарқа даласымен жүріп өткен ғалым В.М. Флоринский Орталық Қазақстан жерінен табылған бірнеше тас мүсіндерге тоқтала келе (дәлірек Қарқара аймағынан) үшеуіне жекелей арнайы қысқаша мәліметтер берген. Аталған мүсіндердің біреуін өзінің ұсынысы бойынша Томбы университетіне жеткізілгендігіне Флоринский тоқталып өткен. Бұл тас мүсін бүгінгі күні Томбы университетінің саябағында тұр. Томбы университетінің  археологиялық зертханасы аталған мүсінге қатысты тіркеу құжаттамасында Флоринский мәліметіне кереғар хабарлар берілген.  Анықтама  қағазында тас   мүсін   Қызылтас   тауынан табылғандығы және тас мүсінді Томбы университетіне тапсыруға ұсыныс жасағандардың бірі Семей облыстық  музейінің  басшысы Г. Маковецкий – делінген. Бұл анықтама бойынша Флоринскийдің аталынған тас мүсінге еш қатыстығы жоқтығы байқалады. Бірақ тас мүсінің сызбасы Флоринскийдің фотосына қарап салынып Я.А. Шердің еңбегінде жарияланғандығын көреміз . В.М. Флоринский өзінің сызбасы бойынша тағы да екі мүсінді сипаттайды. Олар Қараменді өзені бойында [осылай аталатын өзен, қазіргі Ақтоғай ауданының аумағында ағады – авт. ескертпесі] төрт бұрышты қоршаулардың ішінде (?) тұрған. Тас мүсіндердің ұсақ түйіршікті гранит тастан қашалып, біреуін (мұрты барын) ер адамдікі, қасындағысын әйел адамдікі екендігін және екеуінің де ыдыстары көрсетілгендігін аңғарған. Қараменді өзені бойындағы тас мүсіндердің мәдени-хронологиялық кезеңін Флоринскийдің сипаттамасы бойынша анықтау қиындық туғызады. Себебі, берілген сипаттамасының аздығы ғана емес, қосымша деректері де жоқ және Орталық Қазақстан аумағынан әзірге қоршаулардың ішіне тұрғызылған тас мүсіндер кезікпеді. Танымал зерттеуші В.П. Никитин 1902 жылғы мақаласында Сарыарқадағы жетіден аса тас мүсіндерге сипаттама берген. Автордың айтуы бойынша Етенбұлақ шатқалындағы Атаке Көшкенов қыстауына таяу жерде, тастан қаланған үш мола болғанын, олардың бірінде бет бейнесі бейнеленген тас мүсін тұрғаны жайлы сипатталған. Баянауылдан 4,2 км-дей жердегі қырдың үстінде де тас мүсін тұрғанын, биіктігі 2,8 м-дей және Әкпетау болысындағы Антеневтің қыстағында адамның бет бейнесі қашалған екі тас мүсін жайлы; Баянауыл болысына қарасты [қазіргі Павлодар облысының Баянауыл, Май ауданында – авт. ескертпесі] Кергетан шатқалында орналасқан қорғанның үстінде бет-бейнесі ұсқынсыз қашалған үш тас мүсін қойылғандығы жайлы деректер қалдырған.  Кергетан  шатқалындағы үш тас мүсіні бар қорғанның ІХ–ХІІІ ғасырлардағы қыпшақ ғибадатханасы екендігіне күмән туғызбайды. Қалған тас мүсіндердің мәдени-хронологиялық мерзімінің сипаттамасы аздығы мен қосымша дәйектерінің жоқтығына байланысты болжау қиындық туғыза ды. Императорлық археологиялық комиссияның тапсырмасы бойынша Ақмола мемлекеттік мүліктер басшысы А.В. Селиванов өзінің іс-сапары барысында аталған аймақтың көне мұраларымен танысады. Атбасар қаласы маңынан 1894 жылы А. Селиванов екі тас мүсін кездестіреді. Оның бірі топырақ пен тас араластыра үйілген қорғанның жанында тұрған. Қорғандардың орналасқан жері Көкшетау уезіне қарасты Қашаған ауылы маңында және Преображенский ауылынан алты верста [шамамен 6,4 м – авт. ескертпесі] жерде деген мәлімет берген . Селиванов тас мүсіннің сұр граниттен жасалғанын, биіктігі 2,12 метрге шамалас, қолдары қарын тұсында, желмен әбден мүжілгені жайлы мәлімет қалдырған. Композициялық құрылымы бойынша талдар болсақ, кезінде қорған тәріздес қылып соғылған ІХ–ХІІІ ғасырлардағы қыпшақ ғибадатханасының жанына қойылған тас мүсінге қарап қыпшақ кезеңінің ескерткіштеріне жатқызуға болады. А.В. Селивановтың айтуы бойынша Арғалы өзені бойындағы өзге де қорымдар шоғыры маңынан тастан соғылған екі жәшіктің бірінің жанында сұр граниттен жасалынған қисайған қалыпта оң қолында құтысы, сол қолында семсер ұстаған мұртты жауынгер бейнесіндегі тас мүсін болғандығын сипаттайды. Кейін зерттей келе Арғалы өзені бойындағы тас жәшіктің жанындағы мүсін тас, көне түріктік тас мүсін болып шығады. Біздің байқауымызша ол жерде екі тас қоршаудан тұратын кешен болған сияқты. Ондай кешендер Сарыарқа жерінен өте көп [бүгінгі күні бізге – 24 кешен белгілі – авт. ескертпесі] деңгейде кезігеді.
Орталық Қазақстан жеріндегі бірнеше тас мүсіндер жайлы мәліметтер  ХХ  ғ.  басындағы Н.Я. Коншин еңбектерінде де кезігеді. Саяси қуғындалып жер аударылған Коншин Семейдегі Орыс география қауымдастығы бөлімінде қызмет атқарып, далалық зерттеу жұмыстарына қатысып тұрды. Оның мәліметі бойынша Темірші болысы [қазіргі Қарағанды облысы – авт. ескертпесі] Кеңасу шатқалында орналасқан обаның сырты таспен дөңгеленте қоршалғандығын және жанында биіктігі шамамен 1,06 м адамның бет-пішіні бейнеленген тас мүсін болғандығын айтады. Сонымен бірге Жанысбайқабағы шатқалындағы көлемі  кішірек  обаның  жанында биіктігі тура сондай 1,06 м болатын тас мүсін жайлы мәлімет қалдырған. Н.Я. Коншиннің сипаттауынан аңғаратынымыз, басынан кеуде тұсына дейін көрсетілген мүсіндердің екеуінің де обалардың жанында тұрғандығы, аталған мүсіндердің көпшілік жағдайда қорғандарға байланысы бар б.д.д. VІІ–V ғасыр ерте темір дәуірінің тас мүсіндері болуы мүмкін екендігін білдіртеді. «Қыпшақ ғибадатханасы» жанына қойылған төртінші тип сияқты қыпшақ кезеңіндегі (ІХ–ХІІІ ғғ.) мүсіндер болу мүмкін екендігін де қарастырады. Тау инженері А.А. Козырев 1904 жылы бірқатар археологиялық жаңалықтар ашты. Жер бөлімі министрлігінің жерді өңдеу бөлімінің тапсырмасы бойынша Ақмола облысының оңтүстік аймағында су деңгейін зерттеу бағытында жұмыс жүргізе жүріп, жолай археологиялық зерттеулермен де айналысты. Қазіргі Жаңарқа аудан орталығынан солтүстікке қарай 50 шақырымдай болатын Қараағаш шатқалындағы Шонға қыстағына таяу жердегі биіктігі 3,5 м, диаметрі 10,5 м болатын обаға Козырев қазба жұмысын жүргізеді. Қорғаннан әйел затының мүрдесі табылған. Алтын сырғалармен қатар ұзатылар қазақ қызына тән қаңқасы сәукелеге ұқсас, төбесі сүйірлене біткен, бас киімді безендіруге арналған түрлі алтын жапсырмаларды, кәріптастармен безендірілген алтын салпыншақтар мен қоса әйнек ыдыс тапқан. А.А. Козырев обаның үстіне қайта жерлеу мүмкіндігін болжады.Обаныңүйіндісін қазу барысында тас мүсін табылған, бірақ Козырев оны сипаттап, суретін салуға мән бермеген. Тас мүсіннің 90 см тереңдікте күлге көміліп жатуы, біздерге бұл жағдайдың кездейсоқтық емес екендігін аңғартады. Козырев аталған обаны ІХ–Х ғасырларда тұрғызылған деп тұжырымдаған. Обадан табылған алтын әшекейлерді кейінірек К.А. Ақышев кейінгі ғұн кезеңімен (ІІІ–V ғғ.) байланыстырады. Нақтылы қай кезең ескерткіші екендігі дәлелденбесе де А. Козырев алғашқы болып осындай ескерткіштердің қалмақтарға тиесілі еместігін айтқан. Тас мүсінге келсек, ол біздің пайымдауымызша ерте дәуірдікі болуы ықтимал, мүмкін кейіннен қайта жерлеу кезінде екінші рет пайдаланылған сияқты. ХХғасырбаскезіндегі Сарыарқа тас мүсіндері жайлы мәліметтердің көпшілігі И.А. Кастанье еңбегінде жинастырылып, толықтырылған. Арғы тегін француздардан алатын ғалым, алғашында мүшелігінде болып, кейіннен Орынбор ғылыми архивтік комиссиясы басшылығы орынбасары қызметін атқара жүріп, Императорлық        археологиялық комиссиясынан арнайы қазбалар жүргізу рұқсатнамасын алған. 1910 жылғы «Древности Киргизской степи и Оренбургского края» атты танымал жұмысына Н.Я. Коншин, В.П. Никитин, А.А. Козырев және басқалардың ізденістерін енгізді. Аталған еңбекте обаның үстіне қойылған тас мүсінді егжей-тегжейлі сипаттап, суретін салған өлкетанушы А.И. Добросмысловтың мәліметін енгізген. Ескерткіш Торғай қаласынан солтүстік-шығысқа  қарай  шамамен 160 шақырым Қараторғай болысы қазіргі Қостанай облысы № 4 аулының маңындағы Сынтас шатқалында орналасқан. Добросмыслов тас мүсінің граниттен жасалынғанын және оның өлшемдері жайлы мәлімет қалдырған (ені шамамен 22,2 см, қалыңдығы 17,7 см).
А.Н. Добромыслов обаның биіктігі (4 аршын, яғни шамамен 2,84 м) мен диаметрі (60 аршындай шамамен 42,7 м) және оны көрген кезінде тас мүсін обаның ортасында төменгі жағы жерге жарты аршындай [35,5 см шамасы – авт. ескертпесі] кіріп тұрғаны жайлы мәлімет қалдырған. Жоғарыда айтып өткеніміздей, қазіргі уақыттағы зерттеулерде обалардың үстіне қойылған басынан кеуде тұсына дейін көрсетілген орта ғасырлық тас мүсіндермен қатар, ерте темір дәуірі мүсіндері де кезігіп жатады. Заттай айғақтардың мүсін жасалымында жоқтығы және кейінгі сурет сызбасының өте нашар сақталуы аталған мүсіннің қай кезеңге жататындығын мерзімдеуге қиындық тудырады. Сонда да ондай көлемдегі обалардың қатардағы қыпшақ ғибадатханаларына сай еместігіне қарап, айналдыра қазылған оры мен көлеміне қарай ерте темір дәуірі ескерткішіне жатқызуға болады. И.А.   Кастанье   жоғарыда аталған «Древности Киргизской степи и Оренбургского края» еңбегінде ХХ ғ. бас кезіне өлшемі белгілі тас мүсіндер тізбесін берген. Олардың ішінде оннан астамы Сарыарқа мүсіндеріне жатады. Құзырында бар барлық тас мүсіндер сызба-суретін автор кестеге түсірген. Кестеге енген Сарыарқалық бес мүсінмен қатар Қозы-Көрпеш Баян-сұлудан төртеу, Торғай даласынан бір тас мүсін бар. Кастанье өзінің 1911 жылғы «Надгробные сооружения» атты еңбегінде қазақ даласында тас мүсіндерді қорғандардың үстіне тұрғызу тәсілі кең етек алғандығына тоқталып өткен. Кестелер жүйесінде үстіне бір немесе бірнеше тас мүсін тұрғызылған топырақтан үйілген қорғандар суреттері кезігеді. Л.Н. Ермоленко аталған И.А.  Кастанье  еңбегіне  үлкен мән беріп, оны тас мүсіндері бар қыпшақ «ғибадатханасын» ғылыми тұрғыдан сипаттаған ең алғашқы еңбек ретінде бағалады. Ермоленко талдауларында бір немесе бірнеше мүсіндері бар қыпшақ ғибадатханалары І-ші тип түріне жатқызылады. Қорғанның жанына тас мүсінді жалғыздан тұрғызу үрдісі Сақ дәуірі кезеңінде де болғандығын айта кеткен жөн. Еуразия даласынан сол кезеңде белгілі болған тас мүсіндерді И.А. Кастанье зерделей келе, Моңғолиядан батысқа қарай қазақ даласы арқылы жылжыған бір халықтың қолынан шыққан туынды екендігін меңзеген. Ізденуші тас мүсіндердің неліктен тұрғызылу тылсымына сұрақ іздеп көреді. Ол мүсін тастарды өлген адамдардың бейнесімен және әруақтық ғұрыппен байланысы бар деп топшылайды. 1924–1928 жылдар аралығында өлкетанушы М.Н. Лентовский Петропавл облысы [қазіргі Ақмола және Солтүстік Қазақстан облыстары – авт. ескертпесі] аумағының археологиялық ескерткіштерін зерттеу барысында бірнеше тас мүсіндерді ғылыми айналымға енгізеді. Автор жеті тас мүсіннің тұрған жері жайлы мәлімет бере келе, Шортанды ауданы Яблоново Макинск болысы жеріндегі бір ғана тас мүсінді қысқаша сипаттаған [қазіргі Ақмола облысы, Бурабай ауданы – авт. ескертпесі]. Профессор П. Преображенский арқылы Көкшетау музейіне жеткізілген бұл тастың басының жартысы сынғандығы және қолдары кеудесінде жатқаны жайлы мәлімет берілген. Лентовскийдің сипаттамасындағы тас мүсін Көкшетау облыстық тарихи- өлкетану музейі жариялаған екі тас мүсіннің екеуіне де ұқсамайды. М.Н. Лентовскийдің аталған тас мүсіндерге қатысты фотосы мен сурет-сызбасының жоқ болғандығына қарамастан, мүсіндердің алғашында қайда тұрған жерін сипаттауы өз құндылығын жоғалтпайды.
ХІХ–ХХ ғасырдың үшінші жартысы аралығындағы авторлар еңбегінде Сарыарқа даласында отыздан аса тас мүсінге қысқаша сипаттама берілген (сур. 1). Қазіргі Қарағанды облысынан (4 дана), Павлодар (7 дана), Ақмола (8 дана), Солтүстік Қазақстан (4 дана), Қостанай (1 дана) және Шығыс Қазақстан  облысынан  (4  дана).


Сурет-1. ХІХ ғ. аяғы мен ХХ ғ. бірінші жартысындағы Сарыарқа өңірінде белгілі болған тас мүсіндер картасы. 1 – Темірші; 2 – Кызыларай; 3 – Шағалалы (2 дана); 4 – Қопа; 5 – Томск; 6 – Қараменді (2 дана); 7 – Етенбұлақ; 8 – Баянауыл; 9 – Акпеттау (2 дана); 10 – Керегетан (3 дана); 11 – Атбасар (2 дана); 12 – Арғалы; 13 – Кеңасу; 14 – Жанысбайқабағы; 15 – Қараағаш; 16 – Сынтас; 17 – Қозы-Көрпеш Баян-сұлу (4 дана); 18 – Шортанды; 19 – Ақмола және Солтүстік Қазақстан облыстары аумақтарынан белгілі болған тас мүсіндер (6 дана) 1, 2 – ([Записки.        1856, 257–258 бб.]: бойынша); 3, 4 – ([Словцов, 1881, 34 б.]: бойынша); 5, 6 – ([Флоринский, 1896, 42–43 бб.; Шер, 1966, сызба 108]: бойынша); 7–10 – ([Никитин, 1902, 110–111 бб.]: бойынша); 11, 12 – ([Селиванов, 1896, 30–31 б.б.]; 13 – ([Коншин, 1803, 32 б.]); 14, 16, 17 – ([Кастанье, 2007, 205 б.; 126 б., ХVІ кесте, 8 сур.; 17 б., ХІV кесте]: бойынша); 15 – ([Козырев 1905, 31 б.]: бойынша); 18, 19 – ([Лентовский, 1929, 11–12 б.б.]: бойынша) 
Олардың үшеуін көне түріктік, онын қыпшақ мүсіндеріне жатқызуға болады. Қалғандарының мәдени-хронологиясы  бойынша  мерзімдеу қиындық тудырады. ХІХ ғ. дерек көздерінде ерте темір дәуірі тас мүсіндері жайлы ақпараттар in situ ретінде болуы мүмкін.