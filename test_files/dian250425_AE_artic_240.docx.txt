ТАҒДЫРЫ ЖҰМБАҚ ҚЫШҚАЛА
Кезінде ортағасырлық қаланың орны болған Қыштөбе қалашығы Қызылорда қаласынан оңтүстік- батысқа қарай 25 км жердегі Қоғалыкөл  ауылының  оңтүстігінде 2 км жерде, Сырдарияның сағасы Жаңадарияның оң жағалауында жатыр. Сыртында қорғаныс қабырғалары жоқ, мәдени қабаты 1–2 метрге дейін сақталған қалашық 50 гектарға жуық аймақты алып жатыр (сур. 1). 30 гектар шамасында болатын орталық бөлігі біртұтас және үстінде күйдірілген қыш сынықтары өте көп. Сондықтан болар жергілікті тұрғындар бұл қалашықты Қыштөбе (Қышқала) деп атап кеткен. Ал шеткі аймақтары жеке-жеке жатқан төбешіктерден тұрады. Олар негізінен қалашықтың шығыс және оңтүстік бөлігін алып жатыр. Бұлар шамасы бір кездегі жеке иеліктердің (усадьба) орындары болуы мүмкін. Қалашықтың географиялық координаттары:  С.44º44'27'';  Ш.65º11'03'', теңіз деңгейінен биіктігі 122 м. Ескерткіштің басым бөлігін бұл күнде шеңге, жыңғыл және сексеуіл басып кеткен. Қалашықтың зерттелу тарихы шым-шытырық. Олай дейтініміз Қыштөбе зерттеушілерге ХІХ – ғасырдың екінші жартысынан бастап белгілі болғанменен ХХІ ғ. ғылымында  ескерусіз  қалған. 2011 ж. жарық көрген Қазақстан Республикасының тарихи және мәдени ескерткіштерінің жинағының Қызылорда облысына арналған 504 беттік жинағына енбей қалған. Тіпті облыстық ескерткіштерді қорғау инспексиясының ресіми тізімінде алынбай келген. Алғаш қалашық жайлы мәлімет Түркістандық археологиямен қызығушылар үйірмесінің белді   мүшесі   В.   Каллаурдың мақаласында айтылады. Ол өзінің Перовск уезіндегі 1219 ж. Шыңғысхан талқандаған қалалар жайлы мақаласында Перовскіден 25–30 км жерде Кыс-Кала (Гыш-Кала) жатқаны жайлы айта келіп, оны Жент қаласының орны болуы мүмкін деген болжам жасаған. 


 Сурет-1. Қышқала қалашығы орналасқан аймақтың картасы
1946 жылы С.П. Толстов басқарған Хорезм археологиялық- этнографиялық        экспедициясы (ХАЭЭ) қышқалада [С.П. Толстов бойынша Кыш-төбе – авт. ескертпесі] болып, оның үстінде шашылып жатқан ыдыс сынықтарын, заттарды жинап, картада Қыштөбенің ортағасырлық Асанас пен Женттің аралығында орналасқанын көрсеткен.  Қыштөбені Ә.Х. Марғұлан өзінің ортағасырлық қалалар жайлы монографиясында Сырдарияның төменгі ағысында болған Барчинкент (Барчинлыкент) Жент пен Жанкенттің аралығында орналасқан деп берген. Сондай- ақ ол қаланың орны Қызылорда мен Шиелінің аралығындағы Қызқала деп көрсеткен. Қалашықтың орналасқан жері К.А. Ақышыптың жетекшілігімен 1960 жылы жарық көрген Қазақстанның археологиялық картасында Қызылорда қаласынан оңтүстік-батысқа қарай 25 км жердегі жекелеген құрылыстар қирандысы Қызқала деп берілген. 1960 жылы белгілі әдебиетші Ә. Қоңыратбаев Ғ. Мұсабаевпен бірге Қышқалада бақылау жұмыстарын жүргізген. Ол туралы Ә. Қоңыратбаев өз  еңбегінде  былай  деп  жазған: «Қышқала демектің мағынасы онда қыштан  салынған  кішігірім  Сарай (орда) болған.... 1960 жылы біздер бірер метр жерін қазып, күйдірілген кірпіштен жасалған бармақтай сырлы құмыра таптық. Ішіне 25 грамм су кетеді, тұтқасы сынған. Осы төбенің астынан күміс ақша табылған. Сол жерден 1960 жылы мен сор бетіне шығып қалған алтын теңге таптым». Сонымен қатар Ә. Қоңыратбаев Қышқаладағы моладан адамның, аттың сүйектері, сырланған көзелер сынығы табылғанын айта келіп: «Бірақ бұл жерде қамалдың ізі жоқ... «Қышқала» деген атау ел аузында жүрген кейінгі сөздер болса керек. Сыр бойында ондай қаланың аты жоқ» – дейді. Қыштөбенің маңындағы Қоғалыкөл ауылының тұрғыны Исламбек ақсақалдың айтуынша Қыштөбеге 1976 жылы Ә.Х. Марғұлан Ә. Қоңыратбаевпен бірге қайта келген. Сол сапарында ішінде мыс теңгелері бар кішігірім құмыра табылған. Құмыраны Ә.Х. Марғұлан өзімен бірге алып кеткен. Бірақ, сол сапары жайлы академик ешқандай жазба мәлімет қалтырмаған. Шамасы Ол кісінің қолжазбасы жарияланбай қалса керек. Қышқала қалашығында алғашқы археологиялық қазба жұмыстарына 1990 ж. Қызылорда мемлекеттік пединститутың Т. Мәмиев басқарған студенттер тобы мен әл-Фараби атындағы Қазақ Ұлттық университетінен арнайы шақырылған М. Елеуов пен Д.А. Талеев келіп қатысты. 1990- жылдарда Қышқалада жүргізілген қазба жұмыстарының барысы, онан ашылған құрлыстар, табылған археологиялық заттар Т. Мәмиевтің «Кейінгі   ортағасырдағы   Арал өңірінің қалалары (XIII–XVIII ғғ.)» тақырыбына тарих ғылымдарының кандидаты  ғылыми  дәрежесін алу үшін жазған диссертациялық жұмысында қысқаша жазылған. Мәмиев Қоғалыкөл ауы- лынан 2 км оңтүстік–шығыста орналасқан  Қышқалада  зерттеу жұмыстарын жүргізген кезде оның діни, қоғамдық, азаматтық құрылыстар қирандыларының орны дөңгелек төбелерден тұратынына көңіл аударған. Мысалы, Мәмиев өз есебінде бірінші төбенің диаметірі 200 м, биіктігі 2 м, екінші төбенің диаметірі 300 м, биіктігі 2,5 м ал үшінші төбенің диаметірі 300 м, биіктігі 3 м, төртінші төбенің диаметірі 500 м биіктігі 5 м деп көрсеткен. Олардан табылған қыш кірпіштердің өлшемдері 25×7×12 см, 25×6×27 см. Ол 1992 ж. солтүстіктен оңтүстікке қарай өткен орталық көшесіндегі мешіт және тұрғын үй кешендерінде археологиялық қазба жұмыстарын жүргізді . Қазба барысында табылған жапсырма өрнегі бар плиталардың сынықтары табылды. Онда араб тілінде жазылып көгілдір, ақшыл түспен өрнектер салынған. Қазба барысында көптеген сырлы және сырланбаған ыдыс сынықтары мен шыныдан жасалған ыдыс сынықтары, моншақ үзінділері кездесті. Сол кезде салынған стратиграфиялық қазба нәтижесі бойынша құрылыс қабаты 60 см тереңдіктен тұрады. Оның жоғарғы 10 см тығыз қабаттан, 7 см ағаш пен қамыс күлі аралас қабаттан, 20 см қамыс, 3,5 см кесек аралас бос қабаттан түзілген. Қазба барысында аршылған үй құрылыстарының топографиясы мен табылған заттар кешенін  Отырар  қаласының  материалдарымен салыстыра келе автор қалашық ХІІІ–ХVІІІ ғғ. аралығында өмір сүрген деген болжам жасаған. Қазбадан табылған мыс бақырларды Ә.Х. Марғұлан атындағы Археология инситутының мамандары Р.З. Бурнашева мен С. Юсупова зерханалық сараптаудан өткізген. Мәмиевтің есебінде қалашықтың қолдан сызылған жобасы, қазбаның жобасы және қазбадан табылған жәдігерлердің суреттері берілген. Жергілікті тұрғындардың мәлімдеуінше содан кейін де археолог мамандар Қыштөбеде бірнеше рет болған, кішігірім қазба да салынған бірақ, ол туралы ешқандай есеп жоқ. Ең өкініштісі Қызылорда облысының тарихи-мәдени ескерткіштерінің жинағына Қыштөбенің енбей қалғаны. Ескерткіш 1960 ж. жарық көрген Қазақстанның археологиялық картасында бола тұрып, осы күнгі мамандардың назарынан тыс қалған. Жоғарыда берілген қалашықтың сипаттамасы 2018 ж. құрылған Қышқала археологиялық экспедициясының (М. Елеуов) зерттеулері нәтижесі. Жазба деректері мен баламалану мәселесі Жазба деректері туралы айту үшін алдымен қалашықтың тарихи атын анықтау, яғни баламалану мәселесіне тоқталу қажет. Көпшілік зерттеушілер Қыштөбені немесе Қышқаланы (Қызқала) ортағасырлық бірсыпыра деректерде кездесетін Баршынкет қаласының орны деп болжаған және оған қарсы пікірлер де болған. Енді соларға қысқаша тоқтала кетелік. В.А. Каллаур 1899 ж. өзі ашқан Қышқаланы Қысқала (Гыш-кала) деп атап, оны Жент қаласымен баламалаған, сонымен қатар, ол Жөлектен 80 верст жерде орналасқан Барчинлыгкент (Бархалыгкент) қаласы бар деп көрсеткен. Қышқаланы Баршынкенттің орны болуы мүмкін деген пікірді алғаш айтқан Ә.Х. Марғұлан болатын. Ол қаланың атауын Алпамыс батыр жырындағы Гүлбаршынның есімімен байланыстырған. Каллаур Сырдарияның Өзкенттен Сырлытамға дейінгі және одан әрі қарайғы көне арналарнасы Баршындария деп аталған расталса, онда Барчынлыгкен сол дарияның бойында болуы тиіс. Ондай жағдайда жоғарыда сипатталған Төбесіойық (Қасым ата) қалашығы Барчынлыгкентің қираған орны болуы мүмкін ғой? деген ой салған. Сондай-ақ В.А. Каллаур Өзгент, Бархалыгкент, Ашнас және Жент қалаларының орналасу ретіне тоқтала келіп: «... Джучи – хан после разрушения Саганака отправился в Узгент, затем в Бархалыгкент, Ашнас и Джент: следовательно, Бархалыгкент должен быть ниже Узгента и по пути в Ашнаc» – деген де пікір қалдырған. В.А. Каллаурдың бұл пікірімен келісу қыйсынсыз, себебі П. Карпинидің жазғаны бойынша Ианкинт, Бархин және Орнас (Асанас) қалалары осы ретпен орналасқан. В.В.  Бартольд  Қышқаланы Жентпен баламалаған В.А. Каллаурдың пікіріне қосыла отырып, Өзгенттен 7 верст жердегі Каллаур сипаттаған, аумеғы 600 қадам келетін шағын бекіністің құландысынБарчынлыгендтің орны болса керек дейді. Ал Императорлық археологиялық коммисияның мүшесі,  археолог  П.  Лерхтің  «Археологическая поездка в Туркестанский край в 1867 году» атты еңбегінде Бархалигкенд деген қала Сығанақ пен Өзгент қалаларының аралығында деп көрсетілген.Енді Қышқала мен Баршынкенттің баламалануы жөнінде Ә. Қоңырытбаевтың болжамдарына тоқталсақ: «В.А. Каллаурдың айтуынша Жент қаласының орны–Қышқала (Томарөткел).... Жентікөлдің батысында Баршынғылкент, Рабат Туғани қаласы болған». «... Қышқала демектің мағынасы – онда қыштан салынған кішігірім сарай (орда) болған. Сонда қыш көп табылған. Бұл сарайдың орны бар». 1960 жылы Қышқалада зерттеу жүргізген Ә. Қоңыратбаев Жент пен Баршынкенттің баламалануына тоқтала келіп, олар туралы бы- лайша болжам жасаған: «Сонымен біз Жент екеу болған дейміз. Бірі Қуандарияның сағасындағы ескі хұнн Женті, екіншісі X ғасырдағы Сейілхандар салған Жент. В.А. Каллаур айтқан Жент – соңғысы бо- луы тиіс (Томарөткел). Сол сияқты Баршынкенттің орны кесене емес, Қызылқұмда тұрған, Баршында- рия жағасына салынған Сырлытам болуға тиіс».С. Жолдасбайұлы Баршынкент туралы Ә. Қоңыратбаевтың жүргізген зерттеулеріне сүйене оырып: «... сонымен осы Баршындария сағасындағы Сырлытам мазары мен оның жанындағы елді мекенді Баршынкент деген қортындыға келген. Қортындылай келгенде, Баршынкент атының біз жоғарыда келтірген XIII ғ. орта кезіндегі жазба деректерде кездесуі, ертедегі аңыздар мен батырлар жырындағы хабарлар мен сәйкес келуі бұл аймақтағы соңғы кездегі ел аузындағы кенттің, атының сақталуы, дарияның Баршын аталуы жай нәрсе еместігін байқатады. Олай болғанда оғыздармен қыпшақтар өмір сүрген Баршынкет мекенінің болғандығы сөсіз» деп жазған. Қышқаланы тікелей Баршынкент қаласымен баламалаған зерттеушілердің бірі Қорқыт Ата Мемлекеттік университетінің бұрынғы оқытушысы Тәңірберген Мәмиев ХХ ғ. 90-жылдары онда археологиялық қазба жұмыстарын жүргізген. К.М. Байпақов Ортағасырлық Қызтөбені Барлыгенд (Баршынкент) деп атап, картада оны Қызылордадан батыста, дарияның оң жағасына орналастырған. Егер осы пікірлер едәуір нанымды болжам деп қабылдар болсақ, онда Баршынкент туралы мәліметтер жазба деректер ХІІІ ғ. ортасынан басталады. 1245–1247 жылдары аралығында Рим папасының монғолдың ұлы ханы Мөңкеге жіберген елшісі Плано-Карпинидің жолжазбалары әзірге алғашқы болып отыр. Жолжазбада Бархим деп берілген қала Шыңғыс хан әскерлеріне ұзақ уақыт берілмегені туралы айтылады. Одан кейін 1253 ж. монғолдың ұлы ханы Мөңкеге елшілікке аттанған армян патшасы Гетумның жол жазбасында Сгнах (Сығанақ), Савран (Сауран), Харчук (Қарашық), Хузақ (Созақ), Асон (Асанас) қалаларымен қатар Парчын (Баршын) қаласының аты да аталады [Извлечения из книги..., 2005, с. 41]. Осы сапар жайлы жазылған К. Ганзакецидің «История армян»  атты  кітабындағы  Парчын қаласының Барджент (Баршын) болуы мүмкіндігін П.И. Лерх та растайды. Одан кейін ХІV ғ. басында  жазылған  Жамал  Қашқаридің «Әлмұхаммед-ас-Сұрақ» («Лұғатқа қосымша») атты еңбегінде кездеседі. Ол Баршынкентте садырлардың садыры, әл-әлам, шейх әл-ислам Хусам әл-илла ва-д-дин Абу-л-Махамед Хамид и ибн Асим әл-Асим әл- Баршылықтан дәріс алғаны турала жазады. Шыңғысхан қайтыс болғаннан кейін Баршынкенттің Жент, Хорезім қалаларымен бірге Бату ханның иелігінде болғандығы жайлы осы Жамал Қаршидің кітабында айтылады. Баршынкент қаласы туралы аса құнды деректер Ә. Дербісалиевтің «Қазақ даласының жұлдыздары» атты тарихи-филологиялық зерттеуінде кездеседі. Ғалым бұл еңбегінде Бар- шынкент қаласында туып-өскен ортағасырлық ғұлама-ғалымдар туралы және Баршынкент қаласына келіп, Сырдарияның төменгі ағысындағы басқада ортағасырлық қалаларда туып өскен ғұламалармен кездескен жат жеріліктердің еңбектеріне жан-жақты тоқталып шолу жасаған. 1273–1274 жылдары Сыр бойындағы қалалар мен онда тұратын халықтардың тарихын хатқа түсіру ниетімен арнайы келген Жамал Карши болды. Жамал өз дүниесін әуелі Баршынкент жайлы мағлұматтар беруден басталған. Оны ол қала емес мекен (дияр) деп атаған. Соған қарағанда сол кезде Баршынкент шынында да бекіністік дәрежедегі қыстақ қана болған сияқты. Дияр (мекен) немесе қыстақ қана болғанымен  Баршынкент  белгілі мәдениет орталығы болған. Мұнда дуалы ауыз шешендер мен жезтаңдай әншілер, сөз өнерінің белгілі майталмандары ғұмыр кешкен. Сонымен, деректерде, зерттеушілердің еңбектерінде Бархин (П. Карпини), Парчин (Гетум), Барчканд (Жамал Карши), Барчинлигкент, Барчканд, Барчкенд (Ә. Дербісалиев), Барчин (Жошы теңгелерінде), Ба–эр–чи–ли–Хань, Ба–эрчжень (қытай транскрипциясы бойынша), Барчынлыгенд (Барчкенд), Барчынлыген, Хышт-қала, Баршын, Баргент (В.В. Бартольд), Барлычгенд (К.М. Байпақов), Барчынлыгент (В.М. Жирмунский), Бархалигкенд (П. Лерх), Барчынлыгент, Бархалыгкент, Барчинлыкент (В.А. Каллаур), Баргенд, Барчынлыгенд (А.И. Маленин), Баршынкент (Ә. Марғұлан, Ә. Қоңыратбаев, С. Жолдасбайұлы, Т. Мәмиев) аталған қалалардың барлығы бір қаланың әртүрлі аталуы (аты). Ал зерттеушілердің еңбектерінде Кыс-Қала, Гыш-Қала (В.А. Каллаур), Хыш-кала (В.В. Бартольд), Қыз кала (Археологическая карта Казахстана), Қыш төбе (С.П. Толстов), Қызтөбе (К.М. Байпаков), Қышқала (Ә. Қоңыратбаев), Баршынкент (Т. Мамиев) деп түрліше аталып келген қаланың орны қазіргі Қышқалаға сәйкес келеді. Біз қазіргі Қышқаланың орнын ортағасырлық Баршынкент қаласымен баламалаған Ә.Х. Марғұланның пікіріне қосыла отырып, өз тарапымыздан айтарымыз: біріншіден, П. Карпини Бархин қаласы Жанкент пен Асанас қалаларының аралығында орналасқан деп дұрыс көрсеткен; екіншіден, бұл қаланың орналасқан жері, тарихи құрылымы Ж. Карши болған мекен Барчкандқа сай келеді. Барчканд пен Баршынкент екеуі бір қаланың аты. Қышқалада 2018 жылы жүргізілген қазба жұмыстары Зерттеудің негізгі мақсаты ортағасырлық Қышқала қалашығында археологиялық қазба жұмыстарын жүргізіп, оның материалдық және рухани мәдениетін, шаруашылық дәстүрін, Әлеуметтік – экономикалық ахуалының негізгі элементтерін археологиялық мәліметтер мен материалр негізінде зерделеу болып таблады. Қазба қалашықтың екі жерінен салынды. Қазба І ескерткіштің солтүстік-батыс шетін алып жатқан қала бейіті аумағында орналасқан екі биік төбешіктің біріне салынды. Үстінгі жағында күйдірілген кірпіштер мен бір беті сырланған, бетіне өрнек салынған кірпіш сынықтары шашылып жатқан төбешіктің көлемі 30×32 м. Кейін анықталғандай кезінде едіуір келбетті кесененің орны болған төбенің солтүстік-батыс шетінен біз салған (2018 ж.) қазбаның жалпы көлемі 12×12 м (сур. 2). Қазылған тереңдігі 0,25×0,8 м. Жүргізілген қазба бары- сында қас беті солтүстікке қараған бір кездегі тамаша кесененің қираған орнының бір бөлігі ашылды. Кесененің алдыңғы жағына төселген тікбұрышты кірпіш төсендісінің үстіне құлаған ғимараттың қас бетінің құландысы сол құлаған күйінде бетімен төмен қарап жатыр екен. Аркалы есігінің үстіңгі жағы мен оның шеттерін безендірген төртбұрышты кесіп салынған өрнекті қыш сылақтар мен оның айналасындағы майолика мозайкалары беттерімен төмен қарай жатыр.


 Сурет-2. Қазба І. Қазбаның жобасы 


Қабырға қашан құлағанын анықтау мүмкін емес. Өйткені құландының жоғарғы бет жағы мен қабырғалардың кірпіштерін жергілікті халық бірнеше дүркін бұзып алған. Ол баста қала тіршілігін тоқтатқаннан кейін көп ұзамай бұзылған кесененің қыштарын соңғы рет кеңес дәуірінде (1960– 1970 жж.) колхоздарды біріктіріп, совхоз құру науқанына байланысты салынған кеңсе, мектеп, клуб құрылыстарына пайдаланған деседі. Ауыл тұрғындары жеке үй салған кезде де көне қала ғимаратарының кірпіштерін пайдаланған. Ғимараттың негізгі қабырғалары мен оның қандай көлемде болғанын анықтау мүмкін болмады. Себебі, осы жылы салынған қазба ғимараттың алдыңғы ауласы мен оның үстіне құлаған құландыларды аршумен шектелінді. Құлаған кірпіш сынықтарынан  түзілген  биіктігі 1 м, кей тұста одан да биік болатын құландыларды аршу қатты қолбайлау болды. Кесененің құлаған күйі сол қалпында сақталған бөлігі 8,5×5,5 м көлемді алып жатыр. Негізгі құрылыс материалы ортағасырлық дәстүрлі 26×26×5; 27×27×6 см көлемдегі күйдірілген кірпіштер. Құрылыстың жоғарғы жағы мен есіктің айналасын бетіне кесіп өрнек салған тақталар құрандысы жапсырылған. Өрнектері сегізбұрыш түріндегі мұсылмандық стилдегі және қошқармүйіз иректер түріндегі қазақи өрнектердің камбинациясы. Безендіру тақталарының көлемі бірдей емес,көпшілігі57×57×8; 50×50×8; 50×51×8 см өлшемде. Арасында 45×45×8 см көлемдегі тақталар да кездеседі. Тақталардың бетіне салынған өрнектер әр тақтаның көлемінде шектелмей көрші тақтадағы өрнектерге ұласып кетеді. Кейбір тақталардың орта тұсында түрлі көлемде салынған көзшелердің орындары қалған. Шамасы көзшелер тақталарға әк слақтарымен дәнекерленген. Олардың орнында қалған әк сылақтары сақталған. Ал тақталардың шеттері мен есіктің арқаларын безендірген мозайкаларды құрастыруда көк, ақ, сары, жасыл, қалампыр түстес бояулар пайдаланыпты. Төртбұрыш, домалақ, сопақша, ромба тәріздес, гүл тәріздес келген өрнектер әк сылағының бетіне құрастырылған. 


Сурет-3. Қазба 1. Кесененің қас бетін безендірген өрнектер мен мозайкалар 


Арасында араб жазулары стиліндегі өрнектер де жиі кездеседі. Тұтас композициялық көріністі байқау мүмкін болмады. Өйткені, әк сылақтар ұзақ уақыт бойы әсер еткен ылғал және ыстық ауа мен үстінен әсер еткен қатты қысымның салдарынан күлдіреп кеткен. Бет жағын безендіруде мозайкадан басқа әртүрлі өлшемдегі және әртүрлі формадағы тақталар да қолданылған (сур. 3). Ғимаратың ішкі қабырғалары мен арканың беттері әк сылағының бетіне орналастырылған түрлі-түсті және түрлі пішінді жапсырмалармен қапталған. Құрылысқа арнайы өлшемде және қажетті пішінде әдейілеп жасалған кірпіштер де пайдаланылған. Олардың арасында бетіне кесіп салынған геометриялық нақыштары бар кірпіштер де кездеседі. Қазба 2 қала шахристанының шығыс бөлігінде, қазіргі ауыл тұрғындарының қорымы орналасқан жерден 0,6 км шығыста жатқан төбелерінің біріне салынды. Төбенің оңтүстік–шығыс бөлігіне солтүстіктен оңтүстікке қарай бағыттала салынған қазбаның бастапқы көлемі 12×10 м. Қазба барысында ашыла бастаған құрылысты толық ашу мақсатында қазба 2 батыс жағынан 14×12 м қазба қосылып, қазбаның көлемі 26×22 м дейін үлкейтіліп, ол 1–1,2 м тереңдікке дейін қазылды. Қазба барысында сегіз бұрышты құрылыс нысаны толығымен ашылды (сур. 4). Ашылған нысанының сыртқы құрылысы әртүрлі ұзындықтағы сегіз қабырға мен төрт мұнарадан тұрады. Төменгі жағы 27×27×6; 26×26×5 см көлемдегі күйдірілген кірпіштен қаланған сыртқы қабырғалардың ені 1 м, сақталған биіктіктері 10–60 см. Шығыс қабырғаның ұзындығы 6 м, сақталған биіктігі 20–60 см. Қабырғаның іргетасы өзге қабырғалармен салыстырғанда біршама жақсы сақталған. Оңтүстік– шығыс қабырғаның ұзындығы 10,8 м сақталғын биіктігі 5–30 см. Қабырғаның орталық бөлігінде ең төменгі бір қатар кесек қаландысы ғана сақталған. Осы қабырғаның сыртына қарай құлаған күйдірілмеген кесектен өрілген қабырғаның 4×1×1 м көлемдегі құландысы жатыр. Оңтүстік қабырғаның ұзындығы 9,5 м, сақталған биіктігі 10–30 см, қабырғаның ізі толығымен көрініп тұр, батыс шетінде жеті мен төрт қатарға дейін кірпіш қаландысы сақталған. Оңтүстік–батыс қабырғаның ұзындығы 13 м, сақталған биіктігі 10– 30 см, қабырғаның ізі толығымен көрініп тұр, ортасында екі қатар, батыс бұрышында жеті қатар кірпішке дейін сақталған. Батыс қабырғаның ұзындығы 4,6 м, қабырғаның ізі толығымен көрініп жатыр, ортасында екі қатар, екі шетінде жеті қатарға дейін кірпіш қаландысы сақталған. Батыс, солтүстік–батыс қабырғаның ұзындығы 11,9 м, қабырғаның оңтүстік шетінде 2 м ұзындықта алты қатар кірпіш қаландысы ғана сақталған, қалған бөлігі толығымен бұзылып кеткен. Солтүстік қабырғаның жал- пы ұзындығы 14,6 м, қабырғаның қақ оратсында 2,6 м келетін қақпасы бар. Қақпадан шығысқа қарай жатқан қабырғағаның төмегі бөлігінде 4–8 қатарға дейін қаланған қалдығы сақталған. Қабырғаның қалған бөлігінің кей жерлерінде бір қатар кірпіш қаландысы ғана қалған.


 Сурет-4. Қазба 2. Қазбаның жобасы мен оған ұқсас ғимараттың жобасы. 1 – Иран. Амин-Абад керуен сарайы; 2 – Қышқала, қазба 2. Ғимараттың жобасы
Құрылыстың сыртқы барлық қабырғаларының ені 1 м болып келеді және олардың ішкі–сыртқы жиектері күйдірілген бүтін (көлемі 27×27×5) кесектерден өріліп, ортасы кесек сынықтарымен, қою лай араластыра отырып толырылған. Жоғарда аталғандай құрылыстың төрт бұрышында тұрғызылған дөңгелек мұнаралары бар. Құрылыстың шығыс мұнарасы шығыс және солтүстік–шығыс қабырғаларының түйіскен жерінде орналасқан, диаметрі 1,9 м, биіктігі 10–20 см. Мұнараның ең төменгі 2–3 қатар кесек қаландысы ғана сақталған. Оңтүстік мұнара оңтүстік қабырғаның бойында, шығыс бұрышынан 3,3 м аралықта орналасқан, диаметрі 1,7 м, биіктігі 40 см. Мұнараның ең төменгі алты қатар кесек қаландысы сақталған. Кесектерінің орналасу жағдайына қарағанда сыртына қарай сырғи құлағандығы байқалады. Батыс және оңтүстік–батыс қабырғаларының түйіскен жерінде  орналасқан, диаметрі 1,6 м, биіктігі 20 см, мұнараның ең төменгі 2–3 қатар кесек қаландысы сақталған. Солтүстік мұнара солтүстік–батыс және солтүстік қабырғаларының түйіскен жерінде орналасқан, диаметрі 1,8 м, биіктігі 30 см. Мұнараның ең төменгі төрт қатар қаландысы сақталған. Барлық мұнаралардың сырқы жиектері арнайы дайындалған көлемі 20×20×10 см келетін, жартылай иілген күйдірілген кірпіштермен өріліп, ортасы кесек сынықтармен толтырылған. Арнайы дайындалған кесектер үшбұрышты қалыпта және бір қырын доғалдау қылып шеңбер тәрізді құрылысты өруге ыңғайлы етіп құйылған. Ашылған нысанның қабырғаларына ішкі жағынан жапсарлас етіп салынған бірнеше бөлменің наубайы көрінеді. Нысанның ішкі жағы толық ашылып бітпегендіктен ішкі құрылыстарының ерекшеліктері мен бөлмелер саны анықталған жоқ. Қазіргі жағдайда құрлыстың ашылған бөліктерінен шамамен 10ьбөлменің орны байқалады. Құрлыс нысанының тең ортасында аумағы 12×12 м келетін сегіз қырлы ашық алаң және осы алаңның құрлысына сәйкес келетін аумағы 2,5×2,5 м күйдірілген кірпіш төселген сегіз қырлы еденің орны сақталған. Қабырғалары тең есес сегіз бұрышты төрт мұнаралы бұл құрылыстың қандай ғимараттың орны болғаны әзірге белгісіз. Қазбадан қыш ыдыстардың сынықтары өте сирек кездескеніне қарағанда бұл ғимарат әсте тұрғын үй қалдығы емес. Шамасы мұсылман үлгісіндегі қандайда бір діни кешеннің, немесе қоғамдық құрылыстың орны болуы мүмкін. Бұл қазба толық аяқталмаған. Сондықтан алдын ала болжам жасау жансақ болар еді. Дегенмен, біз қазған ғимараттың жобасы Ирандағы Амин-Абад керуен-сарайына (XVI–XVIII ғғ.) ұқсас. Бірақ, оның көлемі үлкен және бұрыштары тең, мұнаралары да көп. Барлық бұрыштарында мұнаралары бар.