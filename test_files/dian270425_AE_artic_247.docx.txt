ҚАЗАҚСТАНЫҢ АКАДЕМИЯЛЫҚ ҒЫЛЫМЫНЫҢ ҚАЛЫПТАСУ ТАРИХЫ ЖӘНЕ
 С. АСФЕНДИАРОВТЫң ҒЫЛЫМИ-ҰЙЫМДАСТЫРУШЫЛЫҚ ҚЫЗМЕТІ
Мәселеге кіріспе. ХХ ғ. 20-жылдары кеңес билігі марксизм- ленинизм идеяларының негізіндегі жаңа тұрпаттағы ғылымды құруға, ғылыми-зерттеу мекемелерінің мен орталықтардың мемлекеттік желісін ұйымдастыруға, ғылыми кадрлар мен жоғары білімді мамандарды даярлауға, ғылымның жетістіктерін ұлттық-мемлекеттік құрылыс жағдайында елдің саяси, әлеуметтік- экономикалық және рухани-мәдени дамуына пайдалануға ұмтылды. Кеңес билігінің алғашқы жылдарында ҒЗИ-лердің басым бөлігі В. Бехтерев, М. Неменов, А. Иванов, Н. Морозов және т.б. алдынғы қатарлы ғалымдардың құрастырған жобалары мен жоспарларының негізінде бой көтерді. Ғылымды ұйымдастырудың көшбасында тұрған КСРО Ғылым академиясына басшылықты академиктер А. Карпинский, В. Стеклов, А. Ферсман, С. Ольденбург сынды атақты ғалымдар жүргізіп, олар ғылымды қайта құрудың жаңа тұжырымдамасын анықтауға ат салысты. Осы кезеңде ғылымды және оның кадрларын басқару аппаратының мемлекеттік және ғылыми-қоғамдық жүйесінің құрылу үдерісі қатар жүріп жатты. ХХ ғ. 20-жылдары мемлекет тарапынан ғылым мәселелерін шешу ісін КСРО-ның және РКФСР-дің жоғарғы билік органдары өз қолына алып, ғылымға тікелей басшылықты РКФСР үкіметінің жанындағы Арнайы уақытша ғылым комитеті (1922–1924), Ғалымдардың тұрмысын жақсарту бойынша Орталық комиссия (1919–1931), Ғылыми мекемелер бөлімі және ҒА-ның қызметкерлеріне жәрдемдесудің комиссиясы жүргізді. КСРО ОАК-тың жанындағы Ғылым комитетінің (1926–1938) қарауында Коммунистік академия (1918–1936), Бүкілресейлік Шығыстану ғылыми ассоциациясы, К. Маркс және Ф. Энгельс институты, А. Енукидзе ат. Ленинград шығыс институты, Н. Нариманов ат. Шығыстану институты, КСРО халықтарының Орталық баспасы, Я. Свердлов ат. Коммунистік университет, И. Сталин ат. Шығыс еңбекшілерінің Коммунистік университеті, КСРО Ғылым академиясы, Революция музейі, Ташкенттегі Орта Азия мемлекеттік және коммунистік университеттері болды. Сонымен қатар, РКФСР Ағарту халық комиссариатының құрамындағы Ғылыми, ғылыми-көркем және музей мекемелерінің Бас басқармасы (Главнаука) және Кәсіптік білім беру Бас басқармасы (Профобр), Халық шаруашылығы Жоғары Кеңесінің Ғылыми-техникалық бөлімі ғылым мәселелерімен айналысты. Кеңес билігінің алғашқы онжылдығында КСРО-да жаңа ғылыми орталықтар негізінен Ғылым және Коммунистік академияларының, салалық комиссариаттардың жанынан құрылды. 1929 жылдың көктеміне қарай КСРО-да 1227 ғылыми мекеме (7 академия, 1 ассоциация, 789 институт, 34 орталық архив) тіркелініп, оларда 18 мыңнан астам ғылыми қызметкер еңбек етті. Біртіндеп жыл сайын баспа өнімінің саны да артты: 1927 жылы Ресейде ғылыми әдебиеттің 6,6 мың атауы жарық көріп, 1924 жылмен салыстырғанда 19 есеге артты. КСРО-да қарқын ала бастаған ғылымды құру және ұйымдастыру үдерісінен Қазақстан да шет қалмауға тырысты. КСРО мен РКФСР-дың үлгісімен Қазақстанда ғылымды басқарудың мемлекеттік органдары құрылып, республикада ғылымның дамуына Қазаткомның жанындағы  Ғалымдарды  және оқу орындарын басқару комитеті (1933 ж. бастап Ғылым комитеті), Халық Комиссарлар Кеңесінің жанындағы Ғалымдардың еңбегі мен тұрмысын жақсартудың комиссиясы (1932 ж. бастап Ғалымдарға жәрдемдесу комиссиясы), БКП (б) Қазөлкекомның жанындағы Әдістемелік бюро және Ғылым секторы, Қазақ АКСР Ағарту халық комиссариатының жанындағы Ғылыми-әдістемелік  кеңес (1927 ж. дейін Академиялық кеңес) жауап берді. Жоғарыда аталған органдардың қызмет етуіне қарамастан республикада академиялық ғылымды қалыптастыру және ғылыми-зерттеу мекемелерін ашу бағытында жұмыс баяу қарқынмен жүрді. 1928 ж. дейін Қазақстанда тек бірнеше мемлекеттік ғылыми мекеме ғана қызмет етіп, ғылыми-зерттеу жұмыстарымен көбіне ерікті ғылыми қоғамдар және санаулы ғалымдар айналысты. Бұл қоғамдар ғылыми кадрлардың, қаржының тапшылығы мен материалдық базаның тарлығына байланысты Қазақстанның өндіргіш күштерін, экономикасын, тарихы мен мәдениетін зерттеу ісін кең ауқымда жүргізе алмады. Соған қарамастан олар елде ғылыми білімнің таралуына, ғылымға қызығушылықтың артуына өз үлесін қосты. 1920-жылдары республиканың табиғаты мен географиясын, тарихы мен мәдениетін зерделеумен Қазақстанды зерттеу қоғамы айналысты. Оның алғашқы құрылтайшылары қатарында тілтанушы А. Байтұрсынов, этнограф А. Мелков, тарихшы А. Чулошников сынды танымал ғалымдар болды. Қоғамның жұмысына белсенді түрде Ә. Диваев, С. Меңдешев, М. Тынышбаев, А. Затаевич, М. Массон сынды зерт- теушілер. Қазақстанда қоғамтану бағыты бойынша құрылған бұл алғашқы  ғылыми  ұйым  келесідей 5 бағытта жұмыс жасады: табиғи- географиялық, этнографиялық, тарихи-археологиялық, экономикалық және агрономиялық. 1925 жылға қарай қоғам мүшелерінің саны 112-ге жетіп, оның Оралда, Хан Ордасында, Петропавлда және Көкшетауда бөлімшелері ашылды. Қоғам мүшелерінің күш салуымен 1920-жылдары ресейлік және шетелдік ғылыми ұйымдармен байланыс орнату, кітап алмасу және өз ғылыми ізденіс нәтижелерін жарыққа шығару арқылы Қазақстанда ең қоры бай кітапхана жасақталынып, республика музейлерін жәдігерлермен қамтамасыз ету, оларды қолдан жасау арқылы қорын толықтыру жұмыстары атқарылды. 1920-жылдардың 2-жартысында Қазақстанның табиғи байлықтары мен өндіргіш күштерін ғылыми тұрғыдан зерттеуге КСРО ҒА-ның жанынан құрылған Одақтық және автономиялы республикалардың табиғи ресурстарын зерттеудің Арнайы  комитеті өзінің зор үлесін қосты. Оның құрамындағы  Қазақстандық экспедицияға республиканы статистикалық-экономикалық, антропологиялық-этнографиялық, геологиялық-гидрологиялық, топырақ-ботаникалық, медициналық-санитарлық, мал шаруашылық тұрғыдан кешенді түрде зерттеу міндеті жүктелінді. Экспедицияға жалпы жетекшілікті академик А. Ферсман, ал жекелеген бағыттарына А. Самойлович, С. Неуструев, С. Швецов, Ю. Филипченко және т.б. танымал ғалымдар жүргізді. 1926–1928 жылдары республиканың түрлі аудандарында бірнеше бағытта зерттеу жүргізген Қазақстандық экспедиция жұмысының қорытындысында кеңес билігі тұсында алғаш рет Қазақстанның географиялық және этникалық, геологиялық  және  гидрологиялық карталары құрастырылды. Жалпы алғанда, 1919–1928 жылдары КСРО ҒА-мен Орталық Азияға және Қазақстанға 55, соның ішінде 1924–1928 жылдары 21 ғылыми экспедиция ұйымдастырылып, олардың қорытындылары мен есептері жеке жинақтар ретінде жарық көрді.
Орталықтандырудың алғашқы қадамдары. Қазақ АКСР-ның үкіметі республикада ғылыми және зерттеу мекемелерінің жұмысын жүйелендіруге талпынғанымен, бұл бағыттағы атқарылып жатқан іс-шаралар тұрақты әрі жүйелі сипатқа ие болмады. Мысалы, 1927 жылы 13 қарашада өткен Қазақ АКСР үкіметінің мәжілісінде ғылыми мекемелер мен ұйымдардың жағдайы қаралды. Ағарту халық комиссариатымен жасалған баяндаманы талқылай келе мәжіліс Қазақстанда ғылыми-зерттеу жұмыстарын жүргізу бағытында ілгерілеу және орталықтандыру үрдісі байқалғанымен, барлық деңгейлердегі өлкетану жұмыстары және қалың жұртшылықты жоғарғы білім мен ғылым ісіне тарту, ғылыми мекемелердің қызметі Қазақстанның экономикалық және мәдени құрылыстың өзекті мәселелерімен тығыз байланыста дамыту, ғылыми мекемелердің лабораторияларын мен кабинеттерін жабдықтау тиісті дәрежеде атқарылмай келе жатқандығына баса назар аударды. Бұл мәжілістің қорытындысында Қазақ АКСР-ның үкіметі Ағарту халық комиссариатына ғылыми мекемелер мен ұйымдардың қызметін ғылыми-өндірістік өлкетануға  қарай  бұру;  олардың  жұмыс жоспарларын Қазақстанның алдында тұрған өзекті мәселелермен байланыстыруға қолғабыс көрсету; барлық салалық комиссариаттар Қазақстанның экономикалық және мәдени дамуына қатысты мәселелерді талқылау үдерісіне ғылыми мекемелер мен ұйымдарды белсенді түрде тарту; Ағарту халық комиссариатына жергілікті ұлт өкілдері арасынан өз бетімен ғылыми зерттеулерді жүргізе алатын ғылыми қызметкерлерді даярлау ісіне баса назар аударуды; жергілікті өлкетану ұйымдарының қызметін орталық мекемелердің, әсіресе Ғылым академиясының және Геология комитетінің экспедициялық жоспарларымен сәйкестендіру; комиссариаттың жанынан ғылыми-зерттеу институттарын ұйымдастыруға кірісу; уездер мен болыстарда, өндіріс орындары жанынан өлкетану қоғамдарын, ұяшықтарын, музейлер мен кітапханалардың жүйесін құру туралы шешім қабылдайды. 1930-жылдардың басына қарай КСРО ҒА-ның белсенді ғылыми- зерттеу қызметінің нәтижесінде Қазақстанда 5 ғылыми-зерттеу институты,  24 тәжірибелік станция, 78 тірек пункттері, 97 гидрометрия станциялары қалыпты жұмыс жасауға көшті. Бұлармен қоса, 1930 жылы республикада ЖОО желісі құрылып, ҚазПИ және оның жанындағы жұмысшы факультетінде, ҚазМИ-де, Мал дәрігерлік және Ауыл шаруашылық институттарында, Ф. Голощекин ат. Коммунистік университетте барлығы 3 мыңға жуық студент білім алып жатты . Қазақстанда бой көтерген ЖОО тек білім беретін мекеме ретінде ғана емес, сонымен қатар болашақта ғылыми зерттеулермен айналысатын ғылыми орталықтар ретінде де қарастырылды. Мысалы, 1928 жылы ҚазМУ-дың құрылуы және оған Мәскеуден, Ленинградтан, Киевтен, Ташкенттен білікті мамандар мен ғалымдардың келуі Қазақстандағы ғылыми зерттеу жұмыстары жаңа деңгейде ұйымдастыруға мүмкіндік берді. 1928 жылдың аяғында ректор С. Асфендиаров ҚазМУ-дың жанынан ғылыми-зерттеу ассоциациясын құруға ерік танытып, оның ережесін құрастырып шығады. Жоғарғы басшылықтың назарына ұсынылған бұл ережеге сәйкес ғылыми-зерттеу ассоциациясы келесідей бағыттарда жұмыс істеуді көздеді: 1) Қазақстанның мәдениетін, экономикасын, өндіргіш күштерін, тарихын, университеттің оқу жоспарында көрсетілген пәндер бойынша ғылыми-зерттеу жұмыстарын жүргізу, білікті марксистік ғылыми кадрларды даярлау; 2) ассоциацияда келесідей секцияларды құруы: өлкетану, тіл және әдебиет, тарих, биология; 3) ҚазМУ-дың барлық ғылыми қызметкерлері ассоциацияның мүшелігіне қосу; 4) ассоциацияның жұмысы келесідей бағыттарда жүзеге асырылады: а) 1-бабта көрсетілген мәселелер бойынша ғылыми баяндамаларды даярлау; ә) Қазақстан бойынша ғылыми- зерттеу экспедицияларды жасақтау; б) Қазақ АКСР-ның органдарынан алынған тапсырмаларды орындау; в) ассоциацияның ғылыми еңбектерін жариялау; 5) ассоциацияның жұмысына жалпы жетекшілік жүргізу үшін 3 мүшеден тұратын (төраға, оның орынбасары және хатшы) төралқаны сайлау. Профессор С. Асфендиаровтың ҚазМУ-дың жанынан ғылыми ассоциация құру идеясы жоғарғы билік органдары тарапынан қолдау таппағанымен де, оның бұл ойы 1929 жылы Қызылордадан Алматыға ауысқан Қазақстанды зерттеу қоғамы арқылы біртіндеп іске аса бастайды. Республикадағы өлкетану жұмыстарының қарқынын арттыру мақсатында Қазақстанды зерттеу қоғамы, Қазпедвуздың жанындағы Өлкетану бюросы, ҚазМУ-дың тарих пен әдебиет бойынша оқытушылары мен ғылыми қызметкерлері біріге бастаған болатын. 1929 ж. 23 қазанда өткен Қазақ АКСР үкіметінің мәжілісінде республикадағы өлкетану қозғалысының нәтижелерін қорыту және ғылыми-зерттеу жұмысының болашақ бағыттарын анықтау мақсатында 1930 жылы 1 қаңтарда Алматыда барлық ғылыми орталықтар, өлкетану мекемелері, ЖОО мен музей қызметкерлері, салалық комиссариаттардың өкілдері қатынасатын Бүкілқазақ өлкетану съезін шақыру туралы шешім қабылданады. Қазақ үкіметі аталған съездің жұмысына Қазақстанда ғылыми-зерттеу жұмыстарымен айналысатын Мәскеудегі, Ленинград пен Ташкенттегі ғылыми мекемелер мен мәдени орталықтарды қатыстыру жоспарланды. Съезді шақыру міндеті О. Жандосовтың басшылығындағы Ұйымдастыру бюросына жүктелініп, оның құрамына ҚазМУ-дың ректоры С. Асфендиаров және Қазақ АКСР Ағарту халық комиссары Н. Манаев мүше ретінде кірді. Ұйымдастыру бюросының мүшесі ретінде профессор С. Асфендиаров Мәскеудегі ғылыми байланыстарын пайдалана отырып, съезге белді ғалымдар мен танымал зерттеушілерді шақыруға атсалысты. Ұйымдастыру бюросымен құрастырылған жоспарға сәйкес съездің табысты жұмыс жасауын қамтамасыз ету үшін Қазақстанның табиғи- өндіргіш күштері, экономика, тарихи- мәдени, ұйымдастыру-әдістемелік секцияларды құру ұйғарылып, съездің өту мерзімі сәуірге ауыстырылды. Ұйымдастыру бюросының мәлімдеуі бойынша съездің жұмысына КСРО ҒА-ның және РКФСР Өлкетанудың Орталық бюросының белсенді түрде қатынасуы күтілді. Съезге Ресейдің, Украинаның, Өзбекстанның, Түрікменстанның және Қырғызстанның ғылыми-зерттеу мекемелерінің өкілдері де шақырылды. 1930 ж. 6 сәуірде ашылған І Бүкілқазақ өлкетану съезіне КСРО- ның алдынғы қатарлы ғалымдары – А. Ферсман, П. Маслов, С. Руденко, Н.  Тулайков, М. Култиасов, М. Русаков, В. Недзвецкий, И. Ланде және т.б. келіп қатысты. Съездің мандат комиссиясы барлығы 238 делегаттарды тіркеп, жекелеген кеңейтілген мәжілістерде съезге қатынасушылардың саны 500 адамға дейін жетті.Съездің делегаттары кеңейтілген мәжілістерде 22 баяндаманы, сондай-ақ 6 секцияда 100-ден аса баяндаманы тыңдап, жарыссөздерде қызу талқыға салды. 
А. Ферсманның «Производительные силы Казахстана и их значение в деле хозяйственного и культурного строительства СССР», С. Руденконың «Итоги и перспективы научно-исследовательской работы Академии наук СССР в Казахстане», Н. Тулайковтың «Задачи научно-исследовательских работ в области сельского хозяйства Казахстана», О. Жандосовтың «Организационные вопросы научно-исследовательской работы в Казахстане», С. Асфендиаровтың «К истории развития общественных форм на Востоке» атты баяндамалар қатынасушылардың үлкен қызығушылығын тудырды.ьСъездің соңғы мәжілісінде КСРО ҒА-ның және Коммунистік академияның жүйесінде Қазақстанның тарихы мен мәдениетінің ғылыми-зерттеу институтын құру қажеттілігі туралы қарар қабылданды.  О. Исаевтың  жасаған «Перспективы развития народного хозяйства Казахстана на ближайшее пятилетие» баяндамасы бойынша съезд халық шаруашылығының барлық салалары үшін мамандардың біліктілігін арттырумен айналысатын және тұрақты түрде қызмет ететін оқу және ғылыми мекемелерді құру қажеттілігіне баса назар аударған қаулы шығарады. Съезге қатынасушылар Қазақстанда КСРО ҒА-ның және Ауыл шаруашылық академиясының бөлімдерін құру ұсынысын алға тартты. Кеңес Одағының танымал ғалымдары қатынасқан І Бүкілқазақ өлкетану съезінде республикадағы ғылымның әр түрлі салаларының дамытуға қатысты қабылданған қарарлар 1930 жылдардың басында ғылыми орталықтар мен мекемелердің құрылуына түрткі болды. Съездің қорытындысы бойынша С. Асфендиаров Қазақстанды зерттеу қоғамының төрағасы болып сайланып, көп ұзамай Қазақстан өлкетануының Орталық бюросының төрағалық қызметіне тағайындалады. Осы қызметінде С. Асфендиаров республикада өлкетану жұмыстарының дамыту бағытында еңбек етіп, 1932 жылдың күзіне қарай Өлкетанудың Орталық бюросының және Қазақ АКСР Ағарту халық комиссариатының күш салуымен республиканың 5 облысында өлкетану орталықтары және 42 өлкетанушылық ұяшық құрылды. 1931 жылы Қазақстанда ҒЗИ-лерді құру, сырттан шақырылған және қазақстандық ғалымдарды ғылыми-ұйымдастырушылық жұмысқа тарту ісінде бірқатар ілгерілеу байқалды. 1931 ж. 27 тамызда өткен мәжілісте Қазақ АКСР-ның үкіметі бұрынғы Ғалымдардың тұрмысын жақсарту комиссиясын таратып, оның орнына Ғалымдарға жәрдемдесу комиссиясын құру туралы шешім қабылдайды. Комиссияның  төрағасы  болып Ұ. Құлымбетов, ал мүшелері ретінде Қ. Сарымолдаев, С. Асфендиаров, А. Сейдалин, В. Авербуг, А. Жұмабаев және т.б. бекітілді. 1931 ж. 11 қыркүйекте Қазатком өз жанында Қазақ марксизм-ленинизм институтын (ҚМЛИ) құру туралы шешім қабылдап, оған жетекшілік ету міндетін І. Құрамысовқа тапсырды. Осы мәжілісте бекітілген ҚМЛИ туралы ережеге сәйкес ол 3 бөлімнен (тарихи, философиялық, экономикалық, партияның ұлт саясаты) және 13 секциядан тұрып, оның жанынан тарихшы-марксисттердің, педагог- марксисттердің, материалист- диалектиктердің, пәрменшіл атеисттердің   және Қазақстанды зерттеу қоғамдары, пролетарлық жазушылардың және жаратылыстану ассоциациялары ұйымдастырылды.  Сонымен қатар, 1931 ж. Қазақстанда Экономикалық зерттеулердің және Ауыл шаруашылықтың социалистік қайта құру институттары ашылды.
Қазақстандық базаны құру жолында. 1930-жылдардың басында Қазақ АКСР-ның басшылығы республикадағы бүкіл ғылыми мекемелер мен қоғамдардың жұмысына жетекшілікті, ғылыми- зерттеу бағытында үйлестіруді, ғылыми кадрлар мен білікті мамандарды жүйелі түрде даярлауды жүзеге асыратын ортақ ұйымды құруға кірісті. КСРО ҒА-ның экспедициялары арқылы Қазақстанның табиғи байлықтары мен өндіргіш күштерін, тарихи мен мәдениетін зерттеу бастапқы кезеңде бірқатар табысты нәтижелер бергенімен, республиканың өз ішінде тұрақты түрде орналасатын ҒА-ның жүйесіндегі арнайы ғылыми орталықтың жоқтығы айқын сезілді. Өйткені 1932 жылға дейін ҒА-ның барлық мекемелері Мәскеу мен Ленинградта ғана шоғырланғандықтан КСРО-ның территориясында ғылыми жұмыстарды  жүргізу үшін академиялық мекемелердің кеңейтілген желісін құру қажеттілігі туындады.  Осыған  орай,  1931  ж. 7 сәуірде өткен Қазақ АКСР үкіметінің мәжілісінде Қазақ АКСР МЖК  төрағасының  орынбасары И. Майминнің Қазақстанда ҒА- ның бөлімін ашу және осыған байланысты туындап отырған ұйымдастыру мәселелері туралы баяндамасы тыңдалды. Мәжіліс екінші бесжылдықта республиканың ресурстары мен өндіргіш күштерін зерттеу жұмысын күшейту қажеттілігін мойындай келе, 1932 ж. Алматыда КСРО ҒА-ның бөлімін ашу туралы қаулы қабылдап, оның уақытша ережесінің жобасын бекітеді. 1931 ж. мамырда ҒА-ның базалары мен станцияларын ашу жоспарынқұрастыруменайналысатын арнайы Комиссия құрылды . 1931 жылы 27 маусымда ҒА-ның Мәскеуде өткен Көшпелі сессиясының мәжілісінде КСРО-ның ірі орталықтарында Академияның кешенді базаларын құру қажеттігі мойындалып, олардың қатарынан басқа қалалармен бірге Алматы да орын алды . Осы кезден бастап жергілікті жерлерде КСРО ҒА-ның жаңадан құрылып отырған зерттеу орталықтарының барынша тиімді құрылымдарын іздестіру және жан-жақты талқылау үдерісі қарқын ала бастады. Ғалымдар осы орталықтардың құрамында республикалардың, өлкелер мен облыстардың        экономикалық және мәдени құрылысына толық жауап бере алатын ғылыми бөлімдерді (институттар, бөлімдер, лабораториялар, секторлар) құруға ұмтылды. Осы бағытта ұлттық аймақтарда қалыптасқан ғылыми мекемелер желісінің ерекшеліктері де есепке алынды. 1931 ж. 4–7 қазан аралығында өткен КСРО ҒА-ның сессиясында одақтас және автономды республикаларда филиалдар мен базаларды құру мәселесі талқыға салынды. Сессияға қатысушылардың шешімімен Базалар бойынша  комиссияның  (мүшелері – Л. Комаров, А. Архангельский, А. Иоффе, Н. Марр, А. Ферсман, В. Кистяковский) құрылып, оның міндетіне ұлттық аймақтар мен республикаларда ҒА-ның базаларын ұйымдастыру мүмкіндіктерін қарастыру кірді. Бұл комиссия автономды республикалардың үкімет мүшелерімен, ғылыми-зерттеу ұйымдары мен мекемелердің, ЖОО жетекшіліктерімен байланысқа шығып, олардан жергілікті жерлерде ҒА  базалары  мен  бөлімдерін ашу қажеттілігін негіздеу туралы баяндамаларды алдыртады. 1932 ж. 20–25 ақпанда Ленинградта Қазақстанның өндіргіш күштерін зерттеу мәселесіне арналған конференция өтіп, оған Қазақ АКСР үкіметі төрағасының орынбасары И. Маймин бастаған қазақ делегациясы және Ленинградта оқыған екі жас қазақ ғалымы – Қ. Жұбанов пен Ә. Марғұлан қатысты. Конференцияның соңғы мәжілісінде КСРО ҒА төралқасы Қазақстандық базаны құру туралы қаулы қабылдады. Онда Казақстандық базаны ҒА-ның базаларын нығайту жоспарына қосу және оны ұйымдастырудың мерзімі мен тәртібін анықтау, 1932 ж. Қазақстандағы  экспедициялық жұмыстарды күшейту, болашақ базаның және Қазақстанның ғылыми мекемелерінің қажеттіліктерін ескере отырып, Кадрлар бойынша Комитетке Қазақстанның өтінімін қабыл алу, ҒА-ның жанындағы Ғылыми қызметкерлердің секциясына Қазақстанға қатысты мәселелер бойынша арнайы жиналыс өткізу, КСРО Өндіргіш күштерді зерттеу бойынша кеңеске Қазақстан бойынша «Еңбектерді» және конференцияның қарарларын шұғыл түрде жарыққа шығару қажеттілігі туралы айтылды. Конференциядан  кейін Қазақстанда ҒА-ның базасын құру үдерісі өзінің шешуші кезеңіне аяқ басты: 1932 ж. 28 ақпанда ҒА-ның Жалпы жиналысы Қазақстанда базаны ұйымдастыру туралы қаулыны бекітсе, 11 наурызда Базалар бойынша комиссия болашақ Қазақстандық базаның құрылымы туралы жобаны және оны ұйымдастыру жоспарын КСРО ҒА төралқасының қарауына ұсынып, 29 наурызда олар ҒА-ның Жалпы жиналысымен бекітілді. Жобаға сәйкес база биологиялық, құм-шөл және геофизикалық бөлімдерден тұрды. Бірқатар талқылаулардан кейін, 4 мамырда Базаның төрағалығына бірауыздан Қазақстанның жағдайымен жақсы таныс түркітанушы академик А. Самойлович, оның орынбасарлығына  экономист М. Төлепов, төралқа мүшелігіне биолог және геоботаник академик Б.  Келлер,  тарихшы  профессор С. Асфендиаров, ал ғылыми хатшы ретінде   физиолог   профессор И. Барышников тағайындалды. Кейіннен ҚБ-ның төралқа құрамын химик академик Э. Брицке толықтырды. ҚБ төралқасының, ең алдымен жергілікті мүшелері – С. Асфендиаровтың және М. Төлеповтың күш салуымен қысқа уақыт ішінде болашақ базаның қаржы сметасы, 1932–1933 жылдарға арналған нығайту жоспары, уақытша ережесі мен жарғысы құрастырылды. Олар 1932 ж. 7 сәуірде өткен Қазақ АКСР үкіметінің мәжілісінде бекітіліп, Ленинградта қызмет еткен базаның төрағасы А. Самойлович бұл құжаттарды ҒА-ның Жалпы жиналысының талқылауынан өткізді. 1932 ж. мамырда М. Төлепов пен С. Асфендиаров базаның алдағы екі жылға арналған штат құрамын құрастырып шығады. Ол бойынша базаның төралқасы 5 адамнан, іс басқармасында – 14, геофизикалық бөлімде – 42, құм-шөл бөлімінде – 11, биологиялық бөлімде – 30, Қазақстанның экономикасы бөлімінде – 7, тарих пен әдебиет бөлімінде – 5, редакциялық-баспа бюросында – 3, кітапханада – 7, бухгалтерияда – 5, барлығы 120-дан астам қызметкерден құралуы ұйғарылып, олардың жартысынан астамын сол жылы жұмысқа тарту көзделді. Өкінішке орай, бұл штат құрамы кейіннен 4 есеге қысқартылды. 1932  ж.  22  мамырда М. Орынбаевтың, М. Төлеповтың, И. Майминнің, С. Асфендиаровтың, С. Садуақасовтың және Е. Федоровтың  қатысуымен  Қазақстанда ҒА-ның базасын ұйымдастыру бойынша арнайы кеңес өтеді. Бұл кеңесте келесідей бабтардан тұрған қаулы қабылданды: 1) И. Барышниковтың келуіне дейін М. Төлепов пен С. Асфендиаровқа Қазақстандағы ҒА-ның базасын нығайту туралы нақты ұсыныстарды даярлап шығып, оларды БК(б)П Қазөлкеком хатшылығының назарына ұсыну; 2) Базаның құрылуы үшін Қазақстанның жергілікті бюджетінен 150  мың  сом  қаражатты бөлу; 3)Базаны қаржыландыруға салалық комиссариаттарды тарту, олардың ғылыми-зерттеу істеріне бөлінген қаражатты Базаның ұйымдастыруына жұмсау; 4) 1932 жылдан қалдырмай ҒА-ның Қазақстандағы өз ғылыми- техникалық базасын құру қажет деп табу. Базаның лабораториялары жабдықталғанға дейін, оның ғылыми қызметкерлеріне Алматыдағы ЖОО және ЖТОО ғылыми кабинеттері мен лабораторияларын еркін қолдануын қамтамасыз ету. С. Асфендиаровқа, М. Төлеповқа, И. Майминге және С. Садуақасовқа ЖОО лабораторияларын уақытша қолдану тәртібін, сондай-ақ олардың жабдықтары мен мүліктерінің бір бөлігін базаның құрылып отырған лабораторияларына беру мүмкіндігі туралы нақты ұсыныстарды құрастырып шығару; 5) Қазақстандық базаға 15–20 бөлмеден тұратын ғимарат беру қажет деп табу, бұл мәселенің жақын арада шешілуін қамтамасыз ету үшін О. Исаевқа өтініш білдіру және т.б. . 1932  ж.  мамырда  БКП  (б) Қазөлкеком Қазақстандық базаның алдағы уақыттағы нығайту жоспарына сәйкес оның химиялық және энергетикалық секторларын құруды қолға алу және осы жайында ҒА-ның төралқасына өтініш білдіру, Қазақ АКСР Жер шаруашылығы халық комиссариаты базаға Ботаникалық бақты ұйымдастыру үшін Алматы қаласының аумағынан тыс жерде тиісті әрі қолайлы орынды бөліп беру, 1933 ж. база үшін арнайы ғимаратты тұрғызу, оның қарауына Алматыдағы Агротопырақ институтын, Өлкетану музейін, Арал теңізінің Гидрометрия институтын және Путиндік станциясын тапсыру, 1 қыркүйекке дейін  ғылыми  қызметкерлер  үшін 15 пәтер үлестіріп беру туралы шешімдерді қабылдады . Барлық қажетті ұйымдастыру шаралары аяқталған соң, 1932 ж. шілдесінде ҒА Қазақстандық базаның Алматыда ашылу рәсімі өтеді. Бастапқы кезеңде база көптеген қиындықтарға тап болды. Қазақ АКСР-ның үкіметі және база басшылығының тарапынан жасалған барлық талпыныстарға қарамастан оның жұмысы баяу қарқынмен жүрді. Әртүрлі ғимараттарда орналасқан базаданебәрі 20 ғалыммен 12 штаттық қызметкер ғана еңбек етіп, жұмысты нығайтуға материалдық базаның тарлығы, ғылыми кадрлар мен қаржы тапшылығы өз ықпалын тигізді.
Базаның нығаюы және алғашқы жетістіктер. С. Асфендиаров тәжірибелі ұйымдастырушы әрі білікті маман ретінде базаның іргетасын қалап, оның қалыпты жұмыс  жасауына  өзінің  бар күш-қайратын  жұмсады.  Оның М. Төлеповпен және И. Барышниковпен бірлесе отырып атқарған ауқымды жұмыстың арқасында 1932 ж. аяғына қарай Қазақстандық база төмендегідей жетістіктерге қол жеткізді: 1) Зоологиялық сектормен 7 экспедиция ұйымдастырылып, олар Қазақстанның фаунасын және ауыл шаруашылық зиянкестерін анықтау бағытында зерттеу жұмыстарын жүргізіп, баспаға бірнеше ғылыми еңбек даярланды; 2) Ботаникалық сектор анықтамалық гербарийді құрастыруға және ботаникалық бақтың құрылысына кірісті; 3) Қазақстанның бүкіл сейсмикалық желісін біріктірген Сейсмикалық бөлімнің құрамында Геофизикалық сектор өз жұмысын бастады; 4) Ғылыми кеңес бюросы Қазақстанның ғылыми қызметкерлері, шаруашылық  ұйымдары,  мектеп мұғалімдері үшін бірнеше арнайы ақыл-кеңес мәжілістерін өткізіп, өнертапқыштармен байланыс орнатты; 5) Қазақстанның өндіргіш күштерін зерттеу бойынша бюро құрылып, оның ұйымдастыруымен ҒА-ның бірқатар экспедицияларының аралық есептерін, КСРО Өндіргіш күштерді зерттеу бойынша кеңестің 2-ші бесжылдықта Қазақстанның өндіргіш күштерін экспедициялық тұрғыдан зерттеуге арналған 5-жылдық жоспарын талқылады; 6) КСРО ҒА басылымдарының негізінде ғылыми кітапхананы құру жұмыстары қолға алынды; 7) Химиялық, топырақ, зоологиялық лабораториялары және Геофизикалық сектор үшін қажетті құрал-жабдықтар  сатып  алынды; 8) ғылыми қызметкерлердің саны 20-ға жетіп, ҚБ Кеңесінің мүшелері ретінде академиктер И. Бардин мен И. Александров жұмысқа тартылды; 9) База секторларының 1933 ж. арналған жоспарлары құрастырылды; Базаның ғылыми қызметкерлері профессорлар ретінде Қазақстанның ЖОО негізгі пәндер бойынша дәріс оқуға шақырылды; 10) ЖОО бітірген қазақтарды ҒА-ның аспирантурасына іріктеу жұмыстары жүргізілді .
1932 ж. 20 қарашада Қазақ АКСР үкіметі төрағасы О. Исаевтың және оның орынбасарларының кеңесінде академик А. Самойлович КБ-ның қызметі туралы көлемді баяндама жасады. Оның алғашқы бөлімінде ол базаны ұйымдастырудың қысқаша тарихы шолу жасап, атқарылып жатқан іс-шаралардың кешені туралы есеп берді. А. Самойлович негізінен жергілікті ғалымдардан құралған Казақстандық  базаның  төралқасы мен Кеңесінің ұйымдастырушылық жұмысын   жеке атап өтіп, С. Асфендиаровтың, М. Төлеповтың және И. Барышниковтың базаны құруға сіңірген еңбегін жоғары бағалады. Қазақстандық базаның төрағасы өз баяндамасында жарты жылдың ішінде әрбір сектордың атқарған жұмыстарын талдай келіп, алдағы екі жылға белгіленген міндеттер жайында тоқталып өтті. Оның мәлімдеуінше, 1934 ж. базаны ҒА-ның бюджетіне толықтай көшіру жоспарланып, осы себептен оның құрылымына келесідей өзгерістерді енгізу ұйғарылды: 1933 ж. зоологиялық және ботаникалық секторлар ортақ биология институтына біріктіріледі; геофизикалық сектор өз жұмысын жалғастырып, арнайы химиялық лаборатория жасақталады, осы лабораторияның негізінде Қазақстанның өнеркәсібі мен ауыл шаруашылығы үшін аса маңызды химиялық сектор құрылады; 1933 ж. алдымен энергетикалық сектор ұйымдастырылып, ол болашақта жеке институт болып ашылады. Қазақстанның қазба байлықтарын зерттеу үшін базаның құрамында жеке геологиялық секторды ашу міндеті белгіленді. Баяндаманың соңында А. Самойлович базаны қаржыландыру және оның материалдық базасын құру мәселесін талқыға ұсынды. А. Самойлович базада лабораторияларды жасақтау мүмкін- діктерінің болмауы салдарынан ғылыми қызметкерлер қыс уақытында Орталыққа қайта оралуға ерік танып, бұл жағдай базаның толыққанды жұмыс жасауына кедергі келтіріп  жатқандығын  өкінішпен айтты. Дегенмен базаның ғылыми қызметкерлері, әсіресе «100» тобына кіргендердің барлығы пәтерлермен толық қамтамасыз  етілді. Сонымен қатар, А. Самойловичтің мәлімдеуінше, 1932 ж. база ғылыми кадрларды даярлауға әлі кірісіп үлгермегендігіне қарамастан, Ленинградқа оқуға жіберілетін ЖОО түлектерін іріктеуге атсалысты. Соның нәтижесінде 11 үміткер іріктеліп алынып, олардың жетеуі Ленинградтағы институттардың аспирантураларына оқуға аттандырылды. 1932 ж. 27 қарашада Қазақ АКСР-ның үкіметі А. Самойловичтің, М. Төлеповтың, И. Барышниковтың жасаған баяндамаларының қорытын- дысында 3 тараудан тұратын «О состоянии и перспективах работы филиала АН в Казахстане» қаулы қабылдап, ҚБ-ның 1933 ж. арналған жұмыс жоспарын және жаңа құрылымының жобасын бекітті. Сонымен қатар, осы күні Қазақ АКСР-ның үкіметі республикада В.И. Ленин ат. Ауыл шаруашылық академияның филиалын ашу туралы қаулыны жариялап, оның басшылығына Х. Нұрмұхамедовты тағайындайды. Базаның бастапқы жоспарында қоғамтану ғылымдарымен жүйелі түрде айналысу көрсетілмегеніне қарамастан, оған жетекшілік еткен тарихшылар А. Самойлович пен С. Асфендиаров оның құрамында тарихи және тілтану бөлімшелерді ашуға ұмтылды. Олардың жоспарына сәйкес тарихи бөлімше XVII ғ. 2-жартысынан бастап Қазақстан тарихына  қатысты  материалдарды жинастыруды қолға алуы қажет еді. Өйткені ҒА-ның Тарихи-археографикалық институты 4 томнан тұратын Қазақстан тарихын жазу үшін арнайы комиссия құрып, оның  төрағасының  (профессор С. Томсинский) орынбасарлығына профессор С. Асфендиаровты тағайындады. Осыған орай, 1933 ж. базада тарихи -археографиялық комиссия құрылып, оған патшалық Ресейдің Қазақстанда жүргізген отарлық саясатына қатысты материалдар жинағын шығару міндеті жүктелді. Ал екінші бөлімше Н.Маррдыңжетекшілігіндегі Тіл және ойлау институтына қазақ тілінің үлкен академиялық сөздігін құрастыруға қолғабыс көрсетеді деп ұйғарылды. 1933  ж. 28 қаңтарда И. Барышников КСРО ҒА-ның филиалдар мен базалар бойынша комиссияның мәжілісінде Қазақстандық базаның 1933 ж. арналған жұмыс жоспарын ұсынып, оның бекітілуіне қол жеткізгеніне қарамастан, сол кезде базаның нығаюына тиісті қаражатты бөлуге ынта танытпаған үкіметтің бірқатар өкілдері оны тарату қажеттігі туралы мәселе көтерді. Осы себептен И. Барышников 24 ақпанда Қазақ АКСР үкіметінің төрағасы О. Исаевтың және БКП (б) Қазөлкекомның 1-ші хатшысы Л. Мирзоянның атына хат жолдайды. Онда ол базаның қалыпты жұмысы үшін 430 мың сом қажет болып отырғандығы және бұл соманың тек 75 мың сомы ғана ҒА-ның бюджетінен бөлінетіндігі, сондай- ақ жергілікті бюджеттен тиесілі 350 мың сомның орнына тек 150 мың сом  қаражат қарастырылғандығы туралы хабарлайды. Қазақстандық базаға республика басшылығының немқұрайлы көзқарасы И. Барышниковтың өкінішін тудырып, ол мұндай көлемдегі мардымсыз ақшаны бөлгенше, оларды бөлмей, базаны жауып тастауды ұсынды. Өйткені олар қандай да нәтижеге қол жеткізуге еш мүмкіндік бермес еді. Сонымен қатар, ол базаның сессиясына дайындық жүргізу үшін С. Асфендиаровты Қазақ АКСР Денсаулық сақтау халық комиссары қызметінен алып, оны толықтай базаға жұмысқа ауыстыруды өтінді. Қазақ АКСР-ның үкіметінің басшысы ретінде базаның құрылуына өзінің қомақты үлесін қосқан О. Исаев профессор И. Барышниковтың хатына үн қатып, 1933 ж. 8 мамырда ҒА-ның міндетті хатшысы академик В. Волгинге келесідей мазмұндағы жеделхат жолдайды: «Ввиду перехода заместителя председателя Казахстанской  базы  Тулепова на другую работу, на его место заместителя председателя базы, выдвигаемпрофессораАсфендиарова. Подробные данные о нем не сообщаю, надеюсь, вы его знаете. Просим утвердить, телеграфьте». 1933 ж. 11 мамырда өткен ҒА төралқасы мәжілісінің шешімімен С. Асфендиаров 15 мамырдан бастап ҚБ төрағасының орынбасары қызметіне бекітіледі. 1933 ж. шілдесінде С. Асфендиаров Қазақ АКСР-ның Денсаулық сақтау халкомы қызметінен босатылып, толықтай базаға жұмысқа ауысты. Оған дейін денсаулық сақтау саласына жетекшілік еткен С.  Асфендиаров  өзінің  бар  күш-қайратын 1931–1933 жж. қазақ даласындағы сұрапыл ашаршылықпен және соның салдарынан халық арасында кең тараған түрлі індеттермен және жұқпалы аурулармен күреске жұмсады. Ол осы қызметінде республикада денсаулық сақтау және медицина салаларында бірқатар тұңғыш ҒЗИ-лерді ұйымдастыруға өз үлесін қосты. Мысалы, 1931 ж. Қазақ тері және жыныс аурулары институты құрылса, ал 1932 ж. Өкпе ауруларының және Аналар мен балаларды қорғау институттары ашылды. 1932 ж. желтоқсанда Қазақ АКСР үкіметінің атына С. Асфендиаровтың жолдаған баяндама-хатының негізінде Алматыдағы көз ауруларының емханасын қайта құрып, оның базасында Денсаулық сақтау халық комиссариатының қарауындағы Өлкелік офтальмологиялық инсти-тутты ұйымдастыру туралы шешім шығарды. 1933 ж. қазанда бұл институт тәжірибелік-ғылыми орталық ретінде өз жұмысын бастап кеткен болатын. 1933 ж. А. Самойловичтің КСРО ҒА-ға өтініш білдіруі нәтижесінде базаға жұмысқа Қазақстанға түрлі саяси себептермен жер аударылған орыс ғалымдары тартылды. Мысалы,  олардың  қатарына  1930  ж. «академиялық  іс»  бойынша 3 жылға сотталған Зоологиялық музейдің  бұрынғы  директоры, ҒА мүше-корреспонденті, зоолог А. Бялыницкий-Бируля, 1933 ж. антикеңестік қызметі үшін айыпталған ботаник М. Попов (кейіннен Балқаш ботаникалық  бағының  директоры), 5 жылға Қарлагқа сотталған өсімдіктер физиологы, профессор Е. Жемчужников сынды танымал ғалымдар кірді . 
Базаның республикадағы академиялық ғылыми орталыққа айналуы. Қазақстандық базаның ілгері дамуына 1933ж. 21 қазанда өткен оның І сессиясы өзінің айтарлықтай ықпалын тигізді. С. Асфендиаровпен және И. Барышниковпен ұйымдастырылған бұл сессияға Мәскеу мен Ленинградтың белді ғалымдары, өнеркәсіп пен ауыл шаруашылық салаларының қызметкерлері қатысты. Сессияның қорытындыларын талқыға салған Қазақ АКСР-ның үкіметі 5 қарашада Қазақстандағы ғылыми- зерттеу жұмысының орталығына айналып келе жатқан ҒА-ның базасын сақтап қалу және одан ары нығайту туралы шешім шығарды. Үкімет қаулысына сәйкес базаның қажеттіліктеріне республикалық бюджеттен 300 мың сом көлемінде қаражат бөліп беру жоспарланып, оның Төралқасына шұғыл түрде Мемлекеттік жоспарлау комитетімен бірлесе отырып, Ақмола-Магнитогорск және Қарағанды-Балқаш темір жол құрылыстарының бойындағы аудандардың өнеркәсіптік игеруін зерттеу жоспарын құруды, Қазақстан үшін КСРО ҒА ғалымдарын шаруашылықтың маңызды салалары бойынша (геология, геохимия, энергетика, екпінді құрылыс және т.б.) кеңес беруін ұйымдастыруды, ұлттық ғылыми кадрларды даярлау үшін ҒА-ның институттарына 5 қазақ ғылыми қызметкерін аспирантураға оқуға жіберуді тапсырды. 1933 ж. қарашада С. Асфендиаров Қазақстандық база төрағасының орынбасары және Қазақ АКСР Ағарту халық комиссары Т. Жүргеновтың орынбасары ретінде Қазаткомның Ғылым комитетінің жанынан Ұлттық мәдениет институтының (ҚазҰМИ) құрылуына атсалысады. Бұл ғылыми-зерттеу институтына мәдениет саласындағы барлық ғылыми-зерттеу жұмыстарына жетекшілік жасау, ұлттық-мәдени құрылыс мәселелерін маркстік-лениндік теорияның негізде ғылыми тұрғыдан зерттеу міндеті жүктелінді. Оның құрамында тарихи- археологиялық, әдебиетпенфольклор, тіл құрылысы, бейнелеу өнері мен музыка-хореографиялық секторлар ашылды. Институттың алғашқы директоры Б. Алмановтың өтінішімен С. Асфендиаров ҚазҰМИ-дің тарихи-археологиялық секторын басқаруға кірісіп, осы қызметінде ол Мәскеуде, Ташкентте, Омбыда, Орынборда және Қазанда орналасқан архивтерден Қазақстан тарихына қатысты материалдар мен деректерді жинау ісіне, Алматының төңірегіндегі археологиялық қазба және барлау жұмыстарына жетекшілік жүргізді. Кейінгі жылдары база өз нығайтуын жалғастыра түсіп, оның Ғылыми Кеңесінің ұйымдастыруымен 1934 ж. 10–15 қарашада Жезқазған мен Ертіс-Алтай аудандарының қазба байлықтарын, 1935 ж. 15–20 қарашада Жайық–Жем ауданының мұнайы мен минералды тұздарын зерттеу мәселелеріне арналған сессиялар өтті. Оларға КСРО ҒА-ның академиктері Н. Курнаков, А. Байков, П. Маслов, А. Архангельский, Б. Веденеев, И. Губкин қатысты. Сессияларда қабылданған қарарларға орай базада геология секторы, Балқаш пен Лениногорскта ботаникалық бақтар, Алтай ғылыми-зерттеу базасы құрылды. Сонымен қатар осы бағыттардағы зерттеу жұмыстарын жүргізу,  жоғары  білімді  мамандар мен ғылыми кадрларды даярлау үшін Қазақстанда Тау-металлургия институты  (қазіргі  Қ.  Сатпаев ат. ҚазҰЗТУ) және В. Вильямс ат. Қазақ жер шаруашылығының институттары ашылды. 1934 ж. Қазақстанның ғылыми мекемелер желісі айтарлықтай кеңейіп, республикада 15 ғылыми- зерттеу институты, 16 тәжірибелік станциялар, 60 лаборатория мен тірек пункттері жұмыс жасады. Ғылыми мекемелер мен орталықтарда 844 ғылыми қызметкер жұмыс жасап, олардың ¼ бөлігін қазақтар құрады. Ғылыми-зерттеу мекемелеріне және жалпы ғылымға бюджеттен бөлінетін қаржы көлемі де артып, 1934 жылы ол 11 миллионнан астам сомды құрады . Осы кезеңде Казақстандық базаның басшылық құрамында да бірқатар өзгерістер орын алды. Қазақстанда академиялық ғылым және ғылыми-зерттеу жұмыстары негізінен табиғи-қолданбалы бағытта дами бастағандықтан академик А. Самойлович ҒА төралқасынан оны Қазақстандық базаның төрағасы қызметінен босатуды өтініп,  өз орнына академик А. Архангельскийді ұсынды. Алайда сол кезде ҒА Геология институтының басқарған А. Архангельский бі- раз уақытқа дейін өз келісімін беруге асықпады. Мұндай жағдайда базаға жалпы жетекшілікті  профессор С. Асфендиаров жүргізді. 1935 ж. оған көмекке Тарихи-археографиялық институттың бұрынғы директоры және «троцкистердің ісі» бойынша айыпталып, Қазақстанға жер аударылған  тарихшы,  КСРО ҒА-ның мүше-корреспонденті С. Томсинский жіберілді. Сол жылы С. Асфендиаров пен С. Томсинский бірігіп, базаның құрамындағы тарихи-археографиялық комиссияны тарихи сектор ретінде қайта құру ісіне кіріседі. 1936 ж. 15 мамырына дейін бұл секторға С. Томсинский басшылық жүргізген болса, артынан оны осы қызметінде С. Асфендиаров алмастырды. 1936 ж. сәуірде КСРО ҒА төралқасы А. Архангельскийді базаның және ҒА-ның Өндіргіш күштерді зерттеу бойынша кеңестің Қазақ секциясының төрағасы етіп бекітеді. Қазақстандық базаның мүддесін ҒА-ның алдында Ленинградта қорғаумен айналысқан А. Архангельский 1936 ж. мамырда өзінің орынбасары С. Асфендиаровқа сенімхатты тапсырып, филиалды басқару ісін жүктейді. Құжатқа сәйкес С. Асфендиаров филиалға ғылыми қызметкерлерді жұмысқа қабылдау және қызметтен босатуға, жер учаскелерін мен ғимараттарды жалға және мемлекеттік кәсіпорындардан, қоғамдық ұйымдардан қажетті заттарды сатып алуға, жоғарыда аталғаноперацияларбойыншаесептер жасауға, базаның бүкіл қаржысына жауап беруге, жүктерді тасымалдауға келісім жасасуға, пошта-телеграф мекемелеріне филиалдың атына келіп түскен барлық хаттарды, ақша мен орамахаттарды алуға, барлық сот, арбитраж және әкімшілік мекемелерде филиалдың мүддесін қорғауға құқылы болды. 1936 ж. 27 маусымда өткен Қазақ АКСР үкіметінің мәжілісінде С. Асфендиаров Қазақстандық базасының жұмысы туралы көлемді баяндама жасайды. Үкімет мүшелері ҚБ қызметінің жақсаруын, оның материалдық және  ғылыми-қосалқы базасының өскендігін жеке атап өтіп, жоспар бойынша ағымдағы жылы барлық геологиялық жұмыстарды орындауды және олар бойынша аралық есепті 1 қарашаға дейін жасауды; 1 қазанға дейін базаның барлық секторларының ғылыми-зерттеу жұмыстарының әлеуеттік жоспарын әзірлеуді аяқтауды; базаны мал шаруашылығының мәселелерін шешуге белсенді түрде қатыстыруды және ол үшін А. Архангельскийді зоологиялық секторға жоғары білікті мамандарды тартуды ұсынуды; Ғылыми комитетпен бірлесіп, Алматыда базаның зоологиялық секторының жұмысы үшін ғылыми база ретінде зоологиялық бақты құруды; қазақ халқының тарихын зерттеу бағытында тарихи сектордың жұмысын  жақсарту  үшін  бір ай мерзімде аталған сектордың жоспарын құрып, маңызды зерттеу тақырыптарын белгілеуді; КСРО ҒА-ның төралқасын және Академияның орталық институттарын базаның тиісті секторларына жүйелі әрі нақты жетекшілік жасауға міндеттеуді; 1937 ж. геология, химия, зоология, ботаника институттарын құру туралы мәселені КСРО үкіметінің алдына қоюды; базаның қызметіне белді ғалымдарды тартуды және жергілікті ғылыми кадрларды даярлау жұмысын күшейтуді тапсырды. 1936 ж. 25 тамызда БКП (б) Қазөлкекомы Қазақ базасының құрамында жылдың басынан бастап жұмыс істеп жатқан тарихи сектормен бірге қазақ тілі мен әдебиеті секторын құру туралы шешіміне сәйкес, сондай-ақ осы бағыттағы ғылыми-зерттеу жұмыстарын күшейту, ғалымдар мен мамандарды бір мекемеде біріктіру мақсатында Қазатком төралқасы 8 қыркүйекте ҚазҰМИ-ді Қазақ базасына қосу туралы қаулы шығарады . ҚазҰМИ-ді базаға біріктіру жұмысы Қазатком Ғылыми комитеттің төрағасы  С.  Меңдешевке  және С. Асфендиаровқа және жүктелініп, тарихи сектордың меңгерушілігіне – профессор С. Асфендиаров, ал жаңадан ұйымдастырылған қазақ тілі және әдебиет секторына – профессор Қ. Жұбанов тағайындалады. 1936 ж. 18 қарашада БКП (б) Қазөлкекомның қабылдаған қаулысына сәйкес жергілікті ұлт өкілдерінен ғылыми кадрларды даярлау мақсатында базада жұмыс жасап жатқан секторлардың негізінде зоология, ботаника, геология, тарих және әдебиеттану пәндері бойынша аспирантура ашылды. Сонымен қатар, осы жылдан бастап Қазақстанның ЖОО және ғылыми-зерттеу         мекемелерінде аспирантураға бөлінетін орындарды көбейту, Мәскеу және Ленинградтағы ҒА-ның  институттарына  жас қазақ ғалымдарын оқуға жіберу жоспарланды. 1936/1937 оқужылында филиалдың аспирантурасына зоология бойынша 3, ботаника – 3, геология – 4, Қазақстан тарихы мен әдебиеті – 5, барлығы 15 жас қазақ зерттеушілері оқуға қабылданды. 1936 ж. желтоқсанда С. Асфен- диаров КСРО ҒА төралқасының кеңесінде Қазақ филиалының жұмысы туралы есепті баяндама жасау үшін Ленинградқа іссапарға аттанады. 8 желтоқсанда өткен мәжілісте филиалдың басшылары  А.  Архангельский  және С. Асфендиаров жасаған баяндаманың негізінде КСРО ҒА төралқасы Қазақстандағы филиалды сақтауды, оған ҒА тарапынан ғылыми және ұйымдастырушылық жетекшілікті күшейту қажет деп тауып, оны бұрынғыдай екі көзден – одақтық және жергілікті бюджеттен қаржыландыруды жалғастыруды мақұлдаған болатын. 1936 ж. ортасынан бастап біртіндеп күш ала бастаған саяси қуғын-сүргін науқаны Қазақ филиалыныңжұмысынаөзініңкеріәсерін тигізді. Филиалдың төрағасының орынбасары С. Томсинский, ғалым хатшылары И. Барышников, П. Селиванов және т.б. ғалымдар «троцкийшілер ісі» бойынша қамауға алынып, жұмыстан босатылды. Өз салаларының жетекші мамандары болған бұл ғалымдардың орнына тиісті ғылыми қызметкерлерді табу ұзаққасозылды. 1936ж. 25 қыркүйекте өткен БКП (б) Қазөлкекомның мектеп бөлімінің кеңесінде Қазақ филиалы төрағасының орынбасары С. Асфендиаров партия басшылығы тарапынан саяси қуғындалған ғалымдарды қызметке алғаны үшін сынға ұшырады. Көп кешікпей, С. Асфендиаровтың өзі де сталиндік саяси қуғын сүргіннің жазықсыз жапа шеккен құрбанына айналды. 1937 ж. 22 тамызда тұтқындалған С. Асфендиаровқа Қазақ АКСР-ның аумағында қызмет еткен контрреволюциялық буржуазиялық-ұлтшыл ұйымның мүшесі, жапон және неміс тыншысы болғаны үшін негізсіз айып тағылып, «халық жауы» ретінде 5 қазанда КСРО ҒА төралқасының шешімімен Қазақ филиалы төралқасының және Ғылыми кеңесінің құрамынан шығарылды . 1938 ж. ақпанда С. Асфендиаров атылғаннан кейін, көп ұзамай ол басқарған Қазақстандық база құжат жүзінде ресми Қазақ филиалы болып қайта құрылып, 1942 ж. оның басшылығына дарынды ғалым әрі қабілетті ұйымдастырушы Қ. Сәтбаев келді. 1946 ж. Қазақ филиалының және оның құрамындағы ғылыми-зерттеу мекемелерінің негізінде Қазақ КСР Ғылым академиясы бой көтеріп, олжарты ғасырдан астам уақытқа еліміздің басты ғылыми орталығына айналды.