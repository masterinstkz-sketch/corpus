ҰСТАЗ, ҒАЛЫМ ДӨКЕЙ ӘБДіКӘРіМҰЛЫ ТӘЛЕЕВКЕ 60 ЖЫЛ


Дөкей Әбдікәрімұлы 1969 жылы 20 мамырда қазіргі Түркістан облысының Қазығұрт ауданындағы Жаңабазар ауылында көп балалы отбасында дүниеге келген. Мектепті туған ауылында бітірген оның еңбек жолы да сол ауылда басталды. КСРО-ның Солтүстік флотының жағалау бөлімінде әскери борышын өтеп қайтқан ол оқуға түссем деген мақсатпен 1985 ж. Алматыға келеді. Жастайынан Келес өңіріндегі сан түрлі археологиялық ескерткіштерді көріп, олар туралы атасынан аңыз әңгімелерді естіп өскен оның арманы болашақта сол ескерткіштерді зерттейтін маман болу еді. 1986 жылы әл- Фараби атындағы КазҰУ-дың тарих факультетіне оқуға түскен Дөкей Әбдікәрімұлы үшін өмірдің жаңа кезеңі басталды. Міне, сонан бері 33 жыл мен – ұстаз, ол – шәкірт болып бірге, жұбымыз жазылмай келе жатырмыз. Оның студент кезі, онан кейінгі аспирантура, докторантура, Ә.Х. Марғұлан атындағы  Археология институтында, Л.Н. Гумилёв атындағы Еуразия университетінде, әл-Фараби атындағы ҚазҰУ-да бірге жұмыс істеген жылдары менің көз алдымда өтті және өтіп жатыр. 


Сурет-1. Дөкей Әбдікәрімұлы Талеев Елеуов М. Ұстаз, ғалым Дөкей Әбдікәрімұлы Тәлеевке 60 жыл


Ол оқуға түскен бетте факультеттің археология және этнология кафедрасын таңдады, осы кафедрада оған кафедраның іргесін қалаған, қазақтың тұңғыш кәсіби археологтардың бірі Әбдіманап Медеуұлы Оразбаев, профессор – оқытушылар У.Х. Шәлекенов, Н.О. Алдабергенов, Ә.Т. Төлеубаев, М. Елеуов және басқалар дәріс оқыды. 1987 жылғы шілде айында 1–курсты бітірген студенттер археологиялық практикаға өту үшін Жамбыл облысының Шу ауданындағы ортағасырлық Ақтөбе қаласындағы археологиялық базасына барды. Сол уақытта осындай база тек МГУ-де ғана болатын. Ортағасырлық Ақтөбеде, бірнеше жыл университет археологиялық экспедициясының (жетекшісі У.Х. Шәлекенов) құрамында Жамбыл, Оңтүстік Қазақстан, Қызылорда облысында болып барлау және қазба жұмыстарына қатысқанын ол өзі оқытушы болған кезде студенттерге үлкен мақтанышпен, тебірене айтып отырғанын талай рет естідім. 1991 жылы университтеті археолог мамандығы бойынша бітірген жас маман бірден Ә.Х. Марғұлан атындағы Археология институтына аспирантураға түсті, оған жетекші болып белгілі археолог, профессор, академик Карл Молдахметұлы бекітілді. Ол өзінің археолог болып қалыптасуына сүбелі үлес қосқан, көмек берген ұстаздарын ерекше құрметтейді, әсіресе, өзінің ғылыми жетекшісі Карл Молдахметұлы Байпақовқа деген алғысы шексіз екенін үнемі айтып  отырады.  Аспирант  Дөкей Әбдікәрімұлы өзі туып өскен Келес өңірінде 1991–1994 жылдар аралығында археологиялық барлау жүргізіп,жалпысаны 63 ортағасырлық қалалар  мен  елдімекендерді ашып, олардың бірқатарында қазба жұмыстарын жүргізіп, осы өңірдегі қалалық мәдениеттің даму кезеңдеріне қатысты тың деректерді ғылыми айналымға енгізді. Оның жүргізген зерттеулерінің барысында Келес өңірінің ортағасырлар кезінде-ақ қалалық өркениеттің ошағы болғандығы дәлелденді. 1995 жылы ол “Келес өңірінің ортағасырлық ескерткіштері (VI–XVIII ғғ.)” атты тақырыпта кандидаттық диссертация қорғады. 1994–1999 жылдар аралығында ол Ә.Х. Марғұлан атындағы Археология институтында кіші ғылыми қызметкер болып қызмет атқарып, Келес өңірінде зерттеу жұмыстарын жалғастырды, сонымен қатар Алматы қаласындағы университеттерде археология, Қазақстан археологиясы, Қазақстан тарих пәндерінен, дәріс оқып ұстаздық жолын бастады. 1999 ж. шілде айында мені Л.Н. Гумилев атындағы Еуразия университетінің ректоры ағамыз (ол университетті менен 5 жыл бұрын бітірген болатын, сондықтан оны аға деп отырмын) жаңадан ашылған археология және әлем тарихы кафедрасының меңгерушісі қызметіне жұмысқа шақырды, әңгіме барысында ғылыми атағы бар бір шәкіртімді ерте келуге болатынын айтты. Алматыға келген бойда Дөкей Әбдікәрімұлына осы ұсынысты айтып, Еуразия университетіне бірге баруға шақырдым. Ол бірден келісті. Сол жылғы тамыз айының соңғы күндерінің бірінде екеуміз Астанаға барып, жұмысқа кірісіп кеттік.


Сурет-2. Еуразия университетінде, 2001 ж. Фото М. Хабдулинаның жеке архивiнен алынды.


1999–2012 жылдар аралығында Еуразия университетінде аға оқытушы, доцент қызметін атқарған ол кафедраның қалыптасуына елеулі үлес қосты. Археология, Шетел археологиясы, Орталық Азия  археологиясы,  Батыс Азия археологиясы пәндерінен студенттерге және Қазақстанның ортағасырлық қала мәдениеті, археологияның іргелі мәселелері, Ұлы Жібек жолының қалалары, Қазақстан археологиясының тарихы мен тарихнамасы курстары бойынша магистранттарға дәріс оқыды. Сол жылдарда ол университет студенттерінің археологиялық практикасын, жаз айларында Ақмола облысының аудандарында, ортағасырлық Отырар, Түркістан, Сығанақ, қалаларында, Сырдарияның орта, төменгі ағысындағы, Қаратаудың Солтүстік беткейіндегі, Шу мен Талас өлкелеріндегі тарихи мәдени ескерткіштерді зерттеумен өткізіп жүреді. Бұл сол жылдарда археологиялық практика өткізетін еліміздегі жоғары оқу орындарының қолынан келе бермейтін (қаржылық, көлік жағынан) іс болатын. 2005–2008 жылдар аралығында Дөкей Әбдікәрімұлы Ә.Х. Марғұлан атындағы Археология институтында докторантура да оқыған кезде ортағасырлық Отырар, Тараз, Сауран, Бозоқ, Сарайшық қалаларында қазба жүргізді, 2008–2012 жылдарда “Қазақ хандығының қалалары” тақырыбы бойынша Арыс, Келес, Сырдария өзендері алқабында, Қаратаудың күнгей, теріскей беткейлеріндегі Қазақ хандығы кезіндегі Қараспантөбе, Созақ, Сауран, Аққорған, Арқұқ қалаларында археологиялық қазба жұмыстарын жүргізді. Жүргізілген зерттеулер жұмыстарының нәтижесінде Қазақ хандығы кезінде өмір сүрген қалалар жайлы жаңа деректер алынып, олардың бірқатарының өмір сүрген уақыты, тіршілік тоқтаған кезі анықталды. Ол Қазақстанның жоғары оқу орынының студенттеріне арнап алғашқы болып оқулық жазған ұстаз. 2010 жылы Л.Н. Гумилев атындағы университеттің баспасынан жарыққа шыққан “Археология” оқулығы студенттерге, магистранттарға, докторанттарға, оқытушыларға арналған. 2012–2018 жылдарда ол әл- Фараби атындағы Қазақ Ұлттық университетінің археология, этнология және музеология кафедрасында доцент болып жұмыс істеді. Осы жылдарда ол археология және этнология, музей ісі бойынша маманданып жүрген студенттер мен  магистранттарға  әлемдік және Қазақстан археологиясының өзекті мәселелерінен лекция оқып, студенттердің ортағасырлық Ақтөбе қаласында  өтетін  археологиялық практикасына жетекшілік жасады. Университетте жұмыс атқарған жылдарда ол өзін ұлағатты ұстаз, білікті маман ретінде көрсете білді. Ол университет археологиялық экспедициясы құрамында Шу, Талас өңірінде орналасқан ортағасырлық Ақтөбе (Баласағұн), Меркі, Қысымшы, Тараз, Түймекент қалаларында жүргізіліп жатқан қазба жұмыстарына қатысты. 2012–2015 жылдарда Дөкей Әбдікәрімұлы әл-Фараби атындағы Ұлттық университеттің профессоры Ә. Төлеубаев басқарған экспедиция құрамында Алакөлдің төңірегінде жүргізілген археологиялық барлау жұмыстарына қатысты, Ұлы Жібек жолының бойында тізбектеле орналасқан 13 ортағасырлық қалалар мен елді мекендерді ашып, олардың бірнешеуінде жүргізілген қазбаларға басшылық жасады.


Сурет-3. Ұстазы М. Елеуов, жетекшісі К.М. Байпақов. Тараз, 2014. Суреттің авторы А. Грищенко


Дөкей Әбдікәрімұлы жалпы саны 160-тан аса ғылыми мақала, екі ұжымдық монографияның авторы. Оның еңбектерімен мақалаларында Қазақстан археологиясының, әртүрлі тарихи-географиялық аудандарда орналасқан ортағасырлық, Қазақ хандығы кезіндегі қалалардың өзекті мәселелері қарастырылған. Оның қазақ тілінде жазған ортағасырлық қалаларды есепке алу, барлау, қазба жүргізуге арналған мақалалары жас зерттеушілер тарапынан сұранысқа ие болып жүр. Ол тәрбиелеген шәкірттер бүгінгі күнде еліміздің жоғары оқу орындарында ұстаздық етіп, бірқатары магистратурада, докторантурада оқып жүр. 60-қа толып отырған Дөкей Әбдікәрімұлы өзі таңдаған археолог мамандығын шексіз сүйетін ұстаз, ғалым, өте қарапайым, достыққа адал азамат. Ол ұл, қыз тәрбиелеп отырған әке, адал жар, береке дарыған, үйлесімі жарасқан шаңырақтың отағасы.