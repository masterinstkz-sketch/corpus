ПАЛЕОЗООЛОГ БОЛАТ УАПИҰЛЫ БАЙШАШОВ – 75 ЖАСТА


Археологиялық зерттеулерде, әсіресе ежелгі қоныстар, тұрақтар, ортағасырлық қалалардағы қазба жұмыстары барысында тағамқалдығы болып табылатын жануар сүйектері өте көп табылатыны белгілі. Археологтар көп жағдайда жануар түрлерін бүтін қаңқа сүйектеріне және бүтін қаңқа элементтеріне қарап ажырата алғанымен, тағам қалдығы ретінде сақталған және бөлшектеніп кеткен сүйектерді анықтауда үлкен кедергіге тап болады. Өз кезегінде мұндай материалдар кешені назардан тыс қалып, зерттеу нәтижелері ретінде ғылыми айналымға енбей қалып қояды. Міне осындай келеңсіздіктердің орнын толтыруда археологтар жануар сүйектерін зерттеумен айналысатын зерттеушілердің көмегіне сүйенетіні анық. Ә. Х. Марғұлан атындағы Археология институтының тарихында бірнеше палеозоологтар қызмет атқарғанын білеміз. Солардың қатарында  Болат  Уәпиұлы  Байшашовты да ерекше құрметпен атай аламыз (сур. 1). Болат Уәпиұлы Байшашов 1945 жылы 1 сәуірде Шығыс Қазақстан облысы Аягөз ауданы Ақтоғай ауылында дүниеге келген. 1962 жылы орта мектепті бітіріп, Алматы қаласындағы Абай атындағы Қазақ Мемлекеттік педагогика институтына (қазіргі Абай атындағы Қазақ Ұлттық педагогикалық университеті) оқуға түседі. 1965–1967 жылдары Кеңес Армиясы қатарында әскери борышын өтеп келгеннен кейін, Зоология институтында еңбек жолын бастаған. Институт қабырғасында палеобиология лабораториясында лаборанттан бастап, барлық ғылыми баспалдақтардан өтіп, жетекші ғылыми қызметкер дәрежесіне дейін көтеріледі. 2014 жылдан бастап палеозоология        зертханасының жетекшісі болып қызмет атқарған. 1983 жылы Украинаның Киев қаласында орналасқан Шмальгаузен атындағы  Зоология  институтында «Қазақстанның неогендік мүйізтұмсықтары» атты кандидаттық диссертациясын қорғайды. 
Сурет-1. Болат Уапиұлы Байшашов. Фото Б. У. Байшашовтың жеке архивінен алынды 
Б. У. Байшашов ерте кайнозойлық тұнбаларда сақталған Rhinocerotoidea тұқымдастырының құрамындағы екі жаңа түрін анықтап және 11 басқа да да тақтұяқты жануарлардың ғылыми сипаттамасын жасап шыққан. Б. У. Байшашов 20-дан астам халықаралық конференцияларда, симпозиумдарда баяндама жасап, өз зерттеулерін жариялаумен қатар, Ресей, Украина, Грузия, Молдавия, Қытай және АҚШ секілді жақын және алыс шет елдердегі ежелгі мүйізтұмсықтарды да зерттеумен айналысқан. 2015–2016 жыдары Шығыс Қазақстан облысындағы Зайсан қазаншұңқырында жүргізілген палеонтологиялық қазба жұмыстарына қатысып, б.д.д. млн жылдықпен мерзімделетін жануар сүйектерін тауып, нәтижелерін ғылыми айналымға енгізді. Ғалымның зерттеулері арқылы біз бүгінде жойылып кеткен гиппарион жылқысы (жылқы тұқымдастарының арғы тектерінің бірі), керік (жираф), мүйізтұмсықтар, бұғылар мен қылыш тісті жолбарыстың Қазақстан территориясында мекендегенін біле аламыз. 1990 жылдардан бастап Б. У. Байшашов отандық археологтардың зерттеулеріне араласып, остеологиялық материалдардан жануар түрлерін анықтауға көмектесе бастады. Менің палеозоолог Болат Уапиұлымен алғаш танысуым 2018 жылдың көктемі болатын. Археолог Е. Ш. Ақымбек Археология институтының құрамында «Археологиялық технологиялар» зертханасының меңгерушісі болып тағайындалғаннан кейін, зертхана құрамында «археозоология» бөлімін ашу мәселесін қолға алды. Өкінішке орай институттың зерттеуші-ғалымдар тобында арнайы археозоолог маман дайындалмағаны бұл іске біршама кедергі келтіргені рас. Археологиялық зерттеулермен айналысып жүрген мені жануар сүйектерін зерттеуге бейімдеу үшін, зертхана құрамына Б. У. Байшашов шақырылды. Нәтижесінде Болат Уәпиұлымен бірге Институт қорында сақталған остеологиялық материалдарды талдап, бірқатар нәтижелерге қол жеткізе алдық. Алғашында зертханада арнайы жануар қаңқасының жеке элементтерінен құралған эталондардың болмауы және менің де мұндай зерттеулермен бұрын айналыспауым, бұл бағыттағы зертеу жұмыстарымызға айтарлықтай әсер етті. Дегенмен Болат Уәпиұлы өзі әртүрлі ескерткіштерден табылған жануар сүйектерінің бүтін элементтерін жинап, оларды эталон ретін сақтау тәсілдерін үйретті. Жалпы жануар сүйектерін зерттеу үлкен тәжірибемен ғана іске асады. Осы мәселені дұрыс шешу үшін Болат Уәпиұлы остеологиялық материалдармен жиі жұмыс жасауды қадағалауға тырысатын. Зертханада Болат Уәпиұлымен бірге Шірік Рабад археологиялық кешенінен соңғы оншақты жыл көлемінде жиналған остеологиялық материалдарды зерттеумен айналысып, 10-нан астам жануар түрлерін анықтадық. Сырдарияның көне арналаларындағы антикалық кезеңмен мерзімделетін бірнеше ескерткіштерде құлан сүйектерінің көп кездесетіні анықталды. Бұл мәлімет алдағы уақытта жануарлар систематикасында ортағасырлардағы жануар түрлерінің мекендеу ареалын анықтауға үлкен көмегі болары сөзсіз. Жетісу өңіріндегі қола дәуірімен мерзімделетін Серектас ІІ қорымынан табылған жануар сүйектерін талдауда, ежелгі тұрғындардың тағам рационында тасбақаның да болғаны ерекше қызығушылық тудырды. Мұндай мәліметті біз Жетісудағы ортағасырлық Шеңгелді төрткүлінің материалдарын зерттеуде де кездестірдік. Б. У. Байшашовпен Археологиялық технологиялар зертханасында жұмыс істеген екі жыл көлемінде Қазақстан территориясындағы ондаған ескерткіштен табылған остеологиялық материалдар сараптаудан өтті. Б. У. Байшашов ғылыми- зерттеу жұмыстарынан бөлек, мектеп оқушылары және студенттердің де ғылыми зерттеулеріне араласып келеді. Болат Уәпиұлының жетекшілігімен орындалған ғылыми жұмыстар «Дарын» ғылыми-практикалық конференциясында және 2019 жылы Ресей Федерациясы Санкт-Петербург қаласында өткен халықаралық конкурста жеңімпаз атанды. Болат Уәпиұлы Ресей Ғылым Академиясының териология қоғамы және Америка Құрама Штаттарындағы омыртқалылар палеонтологиясы қоғамының мүшесі болып табылады. 2016 жылы 05 қазанда ҚР Білім және ғылым министрлігі тарапынан «Еңбек ардагері» және «Қазақстан Республикасының тәуелсіздігіне 25 жыл» медальдарымен марапатталды. Б. У. Байшашов Қазақстан аумағында және шет елде жалпы 180-ге жуық ғылыми мақалалардың, оның ішінде 5 монографияның авторы. Ғылыми зерттеулерінің 57-сі «Қазақстан» энциклопедиясына енген. «Носорогообразные (Rhi- nocerotoidea) кайнозоя Казахстана» атты монографиясы Германиядағы “Lambert Academic Publishing” баспасында жарияланды. Жоғары оқу орындарының студенттері мен оқушыларға арналған «Табиғат тарихының беттері» атты ғылыми- көпшілік еңбегін оқырман қауыммен бөлісті. Б. У. Байшашов Қазақстан аумағындағы мүйізтұмсық тәрізді жануарларды зерттеп, отандық палеонтология ғылымына үлкен еңбек сіңіріп қана қоймай, отандық археологияның бір бөлшегі болып табылатын археозоология ғылымының дамуына да зор үлесін қосты деп айта аламыз.