Ортағасырлардағы қазақ даласы халықтарының


белгі жүйесіндегі таңбалар


6D020800 – Археология және этнология


Философия докторы (PhD)


дәрежесін алу үшін дайындалған диссертация






















































КІРІСПЕ


Жұмыстың жалпы сипаттамасы. Ортағасырлық қазақ даласы түбі бір түркі халықтарының алғашқы мемлекеттері бой көтерген тарихи-мәдени аймақ. Жалпы адамзат тарихына ортақ өркениеттердің ошағы саналатын Еуразиялық Ұлы дала белдеуінің жүрегінде орналасқан бұл өлкенің тарихын зерттеудегі маңызды деректердің бірі – таңбалар. Таңбалар жер бетіндегі адамзат баласының барлығына ортақ, түп-тамыры тереңде жатқан құбылыс. Қазақстан жерінде алғашқы белгілері тас дәуірінің кейбір кезеңдерінде байқалып, қола дәуірінде күрделі жүйеге айнала бастаған таңбалар ежелгі адамдар арасындағы айрықша қатынас құралы болды. Оның дерек ретіндегі маңыздылығы мен күрделілігі қатар жүреді. Соңғы жылдары түркі тілдес елдердің зерттеушілері тарапынан аталмыш тақырыпқа қызығушылықтың артуы себепті мәселенің түрлі аспектілерін қамтыған зерттеу еңбектерінің саны көбейіп, деректер қоры күрт өсті. Осы еңбектердің арқасында Қазақстанның ортағасырлық халықтарына тән таңба-белгілердің тарихи географиясы, хронологиялық шеңбері біршама айқындалып қалды. Таңбалардың генезисі, этномәдени тиесілілігі, қызметі, ішкі мәні тәрізді кейбір мәселелерді қайтадан қарастыру қажеттілігі туды. Зерттеуді ұйымдастыру мен жүргізу әдіснамасының жалпыға ортақ нұсқасының қалыптаспағандығы белгілі болды. 
Диссертациялық зерттеу жұмысы осы және басқа да көптеген мәселелердің басын біріктіріп, аралық қорытынды жасау, отандық және түркілік таңбатанушы ғалымдардың назарын белгіленген тақырыптың өзекті тұстарына аудару үшін әзірленіп отыр.
Зерттеу тақырыбының өзектілігі. Таңбалар ежелден билік пен жеке меншіктің нышаны саналады. Таңбалардың маңызының ең артқан тұсы – құрамына көптеген ру-тайпалар мен этносаяси бірлестіктер енген ортағасырлық мемлекеттердің өмір сүрген уақыты. Олар таңбаларды әкімшілік-басқару, сыртқы саясат және басқа да мемлекеттік қызметтерді жүзеге асыру кезінде кеңінен қолданды. Ортағасырлық көшпелі халықтардың ең алдымен бәріне ортақ негізгі таңбалары және соны түрлендіру арқылы жасаған отбасылық және жеке таңбалар болды. Таңбалар қоғам мүшелерінің мәртебесі мен әлеуметтік жағдайын таныту үшін қойылды. Қазақтардың (және барша түркі тілдес ұлттардың) этногенезін қалыптастырған бұл халықтардан бізге кең байтақ жер, аса бай тілмен қатар бойына ел тарихы үшін аса құнды ақпарат жасырған таңбалар мен белгілердің үлкен бір жүйесі мұраға қалды. 
Қазіргі археологиялық және этнографиялық далалық зерттеулер нәтижесі көрсетіп отырғандай таңба белгілер Қазақстанның барлық жерлерінен, жартастардан, культтік-мемориалдық нысандардан, қыш ыдыстардың беттерінен, теңгелерден, қару-жарақтар мен тұрмыстық бұйымдардан және т.б. табылуда. Бүгінгі таңда қазақ даласында ортағасырларда өмір сүрген халықтардан қалған таңба белгілер бойынша көптеген құнды деректер жинақталып қалды. Олардың біразын зерттеушілер жеке-жеке ғылыми айналымға енгізіп те үлгерді. Дегенмен, олардың басын қосып, сұрыптап, жіктеп және деректану тұрғысынан талдау жасап, қордаланып қалған әдіснамалық мәселелерді шешуге қабілетті еңбек әлі де болса жарық көре қойған жоқ. Бұл бағыттағы зерттеулер көбіне ғылымда бар болжамдар мен салыстыруларды нақтылау немесе жоққа шығару төңірегінде болып келеді де, алынған нәтижелерді жинақтап аралық қорытынды жасау мәселесі үнемі назардан тыс қалуда. Осы тұрғыдан алғанда қарастырылып отырған ғылыми мәселені жан-жақты қамтып тұжырымдайтын зерттеу жұмысын жазудың маңызы өте зор. 
Мәселенің зерттелу деңгейі. Қазақ даласындағы таңба-белгілердің зерттеушілер назарына ілінгеніне екі жүз елу жылдай уақыт өтті. Түрлі себептермен ара-арасында үзілістер болғанымен, бұл тақырыпты қамтитын ғылыми әдебиеттердің саны жағынан қазіргі уақытта еш кемдік жоқ. Тіпті тарихи деректің осы түріне деген қызығушылықтың күрт артуы ХХ ғ. екінші жартысынан бастап Еуразия даласын ежелгі және ортағасырларда мекен еткен халықтардың таңбаны қолдануы мәселесінің түрлі аспектілерін тереңірек зерттейтін жекелеген зерттеушілер мен ұжымдардың қатарын көбейтті десе де болады. 
Ғалымдар Қазақстан жерінен және шекаралас жатқан аймақтардан табылған таңба белгілерді жинақтау, талдау, «таңба» ұғымын түсіндіру және белгілі бір таңба түрлерінің таралу ареалын анықтау бойынша үлкен жұмыстар атқарды. Таңбалардың шығу тегі, ішкі мәні және параллельдігі мәселелерін зерттеу де белгілі бір деңгейге жетті. Бірақ зерттеушілер әртүрлі себептермен (саяси, тілдік және т.б.) бір-бірінен алшақ жұмыс істегендіктен пікір қайшылықтары көбейді және ортақ әдістеме жасалмады. Бұл зерттеулер санын ғана емес, сонымен қатар оларға қойылатын сынды да арттыра түсті. Ендігі жерде осы уақытқа дейін жария етілген еңбектердің басын қосып аралық қорытынды жасап, алдағы уақытқа жаңа зерттеу межесін белгілейтін уақыт келді.
Зерттеушілер ортағасырлық қазақ даласының таңба-белгілері келтірілген алғашқы деректердің қатарына Махмұд Қашғаридің [1], Рашид ад-Диннің [2], Языджызаде Әлидің [3] және Әбілғазының [4] еңбектерін жатқызады. Дегенмен қазіргі зерттеушілер қолданып жүрген еңбектердің дені біршама кешірек, яғни XVIII ғ. аяғынан бастап жарық көргендер. Бұлардың алдыңғы қатарында Н.А. Аристов [5, 6], Н.И. Гродеков [7], А.И. Левшин [8], Л.Ф. Баллюзек [9], В.В. Радлов [10-12], М.П. Вяткин [13], С.М. Абрамзон [14, 15], С.Л. Фукс [16], В.П. Курылев [17] және т.б. көптеген авторлардың зерттеулері тұрады. Қазақ даласы таңбаларын зерттеу тарихнамасында Ш. Құдайбердіұлы [18], М.Т. Тынышпаев [19], С.А. Аманжолов [20], В.В. Востров [21], М.С. Мұқанов [22], Х.А. Арғынбаев [23] еңбектерінің орны бір төбе.
Қазақ даласында таңбалардың қолданылу тарихын зерттеудің тереңдей түскені күні кеше – Қазақстан өз тәуелсіздігін алғанан бергі уақыт. Қазіргі уақытта бұл тақырыпты қамтитын ғылыми және ғылыми-танымдық еңбектердің саны жүзден асып кетті. Олардың арасында осы тақырыптың негізгі мәселелерін анықтау және шешу жағынан алғанда құндысы – В.С. Ольховский [24], С.А. Яценко [25-31], С.Е. Әжіғали [32], А.М. Досымбаева [33, 34], Е.А. Смағұлов [35, 36], А.Е. Рогожинский [37-46], В.А. Новоженов [47], З.С. Самашев және Н. Базылхан [48, 49] т.б. еңбектері.
Ортағасырлық қазақ даласының таңбалары бүкіл Еуразиялық дала белдеуінде кездесетін таңба-белгілердің ажырамас бөлігі болып саналады. Ғалымдардың пікірінше таңба белгілердің кем дегенде 70 мың жылдық тарихы бар [50], ал қазақ жерінде олар неолит кезеңінен бастап кездеседі [49, с. 14]. Кейбір ғалымдар таңбалардың зерттеушілер назарына іліге бастауын XVII ғ. жатқызады, ал археологтар мен этнологтар оларды кәсіби зерттеуді 1881 ж. Тбилсиде өткен Ресей археологтарының V-ші конгресінен соң бастады деп санайды [50, p. 19]. Таңбаның әлемнің басқа да елдерінде ғылыми тұрғыдан зерттеле бастағаны да осы уақытпен тұспа-тұс келеді. 
Егер жаһандық тұрғыдан қарайтын болсақ, басқа салалармен салыстырғанда таңбаларды зерттеу ісі әлі күнге кереметтей ілгері басып кете қойған жоқ. Бұл мәселенің зерттеудің жеке бір саласы ретінде өзіне лайықты бағасын алмауы ғалымдар арасында кәсіби байланыстың жоқтығымен түсіндіріледі. Әлем ғалымдарының зерттеу пәніне деген көзқарасының әлі де болса шектеулі болуы және өзара ақпарат алмасу деңгейінің әлсіздігі таңбаларды зерттеу мәселесін жетілдірумен айналысып жүрген зерттеушілер үшін үлкен кедергі [50, p. 18]. Яғни бұл сала әртүрлі елдердің ғалымдары арасында ортақ зерттеу алаңының болмауы және ғылыми ақпараттың қажетті көлемінің уақтылы түсіп отырмауы себепті ақсап қалды. 
Қазақстандық ғылыми орта үшін мұның басты себебі – кеңестік кезеңде аталмыш тақырыппен шұғылдануға шектеу қойылуынан болды [42, с. 226]. Зерттеушілер таңбаларды жеке-дара қарастыра алмай, ежелгі жазбаларды [51] және этникалық тарихты [21, с. 8-106] зерттеу аясында тиіп-қашып тоқталуға мәжбүр болды. Қазақстанның ортағасырлық көшпелілерінің таңбаларын зерттеу қарқыны тек соңғы он-он бес жылда ғана артты [40, с. 226]. Алайда Еуразия даласын мекен еткен ортағасырлық халықтардың таңбалары мен белгілері, олардың шығу тегі мен даму барысы, трасформациялануы турасында толыққанды біртұтас ғылыми зерттеу әлі де жасалған жоқ [49, с. 7]. 
Бізге белгілі рулық таңбалардың тамыры тереңде, тіпті сонау қола дәуірінен бастау алады деп саналғанымен [52] «қазақ таңбалары» аталатын таңба белгілер бастауын ортағасырлардан, яғни көне түркілер заманынан алады [24, с. 100] деген мәнмәтінде қарастырар болсақ, қазақ даласы ортағасырлық халықтарының таңбалар жүйесін зерттеу ерекше маңызға ие екені сөзсіз. Қазақстан жері түркі халықтарының алғашқы мемлекеттері пайда болып өмір сүрген аумақ болғандықтан бұл мәселенің шешімін табу үшін тек қазақ жері мен халқына тән таңбаларды ғана емес, басқа да түркі тілдес елдердің таңбаларын қоса зерттеп, салыстырмалы талдау жасалуы тиіс. 
М.Т. Тынышпаев қазақтың үйсін, қаңлы, жалайыр, арғын, керей, найман, қоңырат, қыпшақ, алшын тәрізді негізгі руларының қырғыз, өзбек, қарақалпақ, түркімен, башқұрт, татар, ноғай халықтарының құрамында, сондай-ақ Қырым, Қашғар, Ауғанстан, Кавказ, Иран және Моңғолия жерлерінде кездесетінін жазып қалдырған [19, с. 27-28]. О. Акчокраклы [53], Р.Г. Кузеев [54], Р.Х. Керейтов [55], О.К. Каратаев [56] еңбектері де бұны растай түседі. Түрік ғалымы Е. Юртсевер өзінің «Таңба» атты еңбегінде бүкіл түркі халқын Шығыс, Орта, Батыс түркілер деп үлкен үш топқа және әр топты өз ішінде, яғни, Шығыс түркілерді үш, Орта түркілерді он төрт, ал Батыс түркілерді сегіз топшаға бөліп кеңінен қарастырып, таңбаларды осылардың барлығына ортақ құбылыс ретінде келтіреді [57]. 
Одан кейінгі мәселе «таңба» сөзінің шығу тегін анықтау. Бұл жағынан келгенде ғалымдар көбіне В.С. Ольховскидің еңбегіне [24, c. 100] жүгінгенді жөн көргенімен, О.Т. Перриннің пікірін де [58] ескерусіз қалдыруға болмайды. 
Сонымен қатар, ортағасырлық қазақ даласы халықтарын зерттеу барынша нәтижелі болуы үшін қарастырып отырған аумақ пен уақыт кеңістігіне сәйкес келетін «таңба» ұғымын нақтылап алу да маңызды. Заманауи зерттеулер нәтижесі көрсетіп отырғандай «таңба» аясы өте кең ұғым және оған әр зерттеушінің өзінше алып-қосары бар. Бірақ бұл жерде бір анығы таңба ең алдымен рулық меншіктің белгісі. Осы тұста біз Н.А. Аристовтың «А.Н. Харузиннің осы мәселеде айтқан пікірімен қосыламыз, таңба сөзінің мағынасы жеке және отбасылық меншік пайда бола қоймаған рулық кезеңге нұсқайды»* (*аударма – автордыкі) деген ойының [5, с. 410] жаны бар деп санаймыз. Себебі «әмеңгерлік» дәстүрі күні кешеге дейін сақталып келген қазақ халқы үшін жекеменшік немесе жанұялық меншік деген салыстырмалы ұғымдар. Отағасы кез келген уақытта шайқаста немесе барымтада мерт болуы мүмкін жағдайда, оның мал мүлкі руластарының ішіндегі ең жақын туысының қолына өтетін болғанын ескерсек, мал шаруашылығымен айналысатын, жауынгер, көшпелі қоғамда барлық мал-мүлік рудың меншігі болған деп нақты айтуға негіз бар. 
Нақтылануы тиіс келесі мәселе – ол ортағасырлық қазақ даласы халықтарындағы таңбаның негізгі функциялары. Таңбалардың В.С. Ольховский келтірген сегіз функциясының [24, с. 107-108] біз қарастырып отырған уақыт пен ортаға сәйкес келуі, бұл тізімнің толықтырылуы немесе керісінше азайтылуы. 
Таңбалардың түркі халықтарындағы ұқсастығы, яки параллельдігі мәселесінен бөлек, айырмашылықтарын, нақты қазақ даласына тән ерекшеліктерін анықтап алудың да маңызы зор. Бұл мәселеге О.К. Каратаев [56, б. 71] пен А.Е. Рогожинский де [42, с. 224] өз еңбектерінде тоқталып өткен. Ендігі жерде солардың пікірін дамытып, деректермен дәйектеп нақты айырмашылықтар мен ерекшеліктер анықталуы тиіс. 
Таңбалар туралы осы уақытқа дейінгі жазба деректерді топтастырып, тиісінше кезең-кезеңдерге бөліп, тарихнамалық шолу жасау арқылы да көптеген теориялық мәселелерді шешіп алуға болатыны даусыз. Әсіресе ғалымдардың еңбектерінде келтірілген деректерге сапалы түрде салыстырмалы талдау жасалатын болса, солардың нәтижесінде ортағасырлық қазақ даласында өмір сүрген ру-тайпалардан бастау алатын түркі халықтарына ортақ таңбалар кестесін әзірлеп шығуға болады. 
Бұл жерде ерекше тоқтала кететін бір мәселе, А.Е. Рогожинский өз еңбегінде алдыңғы буын авторларының еңбектеріне сын көзбен қарау керек, олар келтірген деректердің кейбір сәйкеспейтін тұстары да бар деп келтіреді [42, с. 223-226]. Автордың көтеріп отырған мәселесін тереңірек қарастырып, бұл жерде негізгі қателіктер мен «техникалық қателіктерді» айырып алу қажет. «Техникалық қателіктер» деп отырғанымыз негізінен малды таңбалау кезінде орын алатын жағдайлардың жиынтығы. Олардың қатарына таңбаланатын малдың тұрқының үлкен-кішілігіне, таңба тыртығының әбден жазылғаннан кейінгі бейнесіне, сондай-ақ таңбалаушының қолындағы қызған темірдің олқы немесе теріс түсуіне байланысты өзгерген таңба-белгілерді жатқызуға болады. Оның үстіне этнографиялық кезеңде сатып алынған немесе айырбасталған малдың иесі бұрынғы таңбаның үстіне өз таңбасын басатын сәттер де байқалғандықтан бұл тәжірибенің ежелден келе жатуы мүмкін екендігін де ескеру қажет. 
Біздің бұл келтіргеніміз қарастырып отырған мәселенің кейбір тұстары ғана. Бұдан бөлек ортағасырлық таңба-белгілердің типологиясы мен жіктелуі (рулық, тайпалық, этникалық), семантикасы, этноәлеуметтік-мәдени маңызы (оғыз, қыпшақ, найман және басқа да ірі рулық-тайпалық одақтардың таңбалары) тәрізді келтірілгендерден анағұрлым күрделірек сұрақтары да жетерлік. 
Диссертациялық зерттеудің мақсаты – таңбаларды қазақтың этникалық тарихын жазу және қазақ даласында ортағасырларда орын алған күрделі тарихи-мәдени үдерістерді сипаттау, сондай-ақ протоқазақтардың дүниетанымы мен құндылықтарын анықтау барысында дерек көзі ретінде қолдану үшін оларды этникалық, тайпалық, рулық таңбаларға бөліп, ара-жігін ашып көрсету, этноәлеуметтік маңызын анықтау, қазақ таңбаларына ұласу барысын қарастыру.
Диссертациялық зерттеудің міндеттері:
– ортағасырлық таңбалар мен таңба тәрізді белгілердің типологиясы мен жіктелуін жасау;
– ортағасырлық таңбалардың этноәлеуметтік-мәдени маңызын анықтау;
– қазақтар және олардың ата-бабаларының белгі жүйесіндегі таңбалардың орны мен қызметін қарастыру;
– ортағасырлардағы қазақ даласы халықтарының белгі жүйесіндегі таңбалардың «таңбалардың түркі әлеміндегі параллельдігі» феноменінің қалыптасуына ықпал етуі мәселесіне тоқталу.
Диссертациялық зерттеудің деректік негізін ел аумағында орналасқан екі жүзге жуық таңбалы ескерткіштерде бейнеленген, типологиялық жағынан бес топқа бөлуге болатын, ал жалпы саны бес жүзден асатын таңба-тәріздес белгілер, Моңғол және Ресей Алтайының, Қырғызстан мен Өзбекстанның елімізбен шекаралас аудандарында орналасқан ортағасырлық археологиялық ескерткіштерде (Батыс түрік қағанатының мемлекеттік аумағында) таңбаланған 256 таңба-белгі, сондай-ақ қарастырылып отырған кезеңге тән жазба деректер мен бертінгі зерттеу еңбектерінде келтірілген таңбалар мен таңба-тәрізді белгілер құрайды. 
Зерттеу жұмысының негізгі нысаны – Қазақстанның тарихи-мәдени мұралары санатына енген ескерткіштерден табылған ортағасырлық таңба-белгілер, олардың шығу тегі, таралу аймақтары, хронологиялық шеңбері, ішкі мәні және қызметі мәселелері. 
Зерттеудің пәні. Қарастырылып отырған таңба-белгілер ортағасырлық халықтардың рухани өмірінің, дүниетанымының, мифтік-ғұрыптық жүйесінің айнасы іспетті. Олар қолданған таңба-белгілерді зерттеу арқылы рухани және материалдық мәдениеттерін, яғни этноәлеуметтік сипатын, шаруашылық жағдайларын, қоғамдық қатынастарын және т.б. қалпына келтіруге болады. 
Диссертациялық зерттеудің хронологиялық шеңбері – Ежелгі Түрік қағанаты құрылған уақыттан бастап, Қазақ хандығы орнағанға дейінгі аралықты қамтиды. Өйткені, Қазақстан аумағындағы тарихи-мәдени тұтастықтың негізі Ежелгі Түркі қағанаты кезінде қаланды және сол сабақтастық қазақ халқы қалыптасып, алғашқы мемлекеті Қазақ хандығы орнағанға дейін үзілмеді, соның нәтижесінде көне түркі таңбалары қазақ ру-тайпаларына мирас болып қалды. 
Территориялық-географиялық шеңбері. Шығысында Қазақ Алтайынан, батысында Маңғыстау түбегіне дейінгі, солтүстігінде Есіл аңғарынан оңтүстігінде Шаш шұратына дейінгі және Жетісу, Шу-Талас қосөзен аралығы, Арал бойы, Сарыарқа даласын қоса алғандағы сонау ерте темір дәуірінен бері біртұтас «мәдени-тарихи аймақ» түзіп жатқан қазақ даласын орта ғасырда мекен еткен халықтардан қалған негізгі таңба белгілер анықталып (Қосымша А), олардың этномәдени атрибуциясы жасалды.
Зерттеудің әдіснамалық негізін тарихилық қағидаты және анналдар мектебі өкілдері ұсынған тарихи фактілерді жаңғырту тұжырымдамасы құрайды.
Тарихилық қағидатына сәйкес өткен тарихты объективті шынайылық және мәдени-тарихи үдерістердің жаңғыртпасы ретінде танимыз. Таңбалар адамзаттың интеллектуалдық әрекетінің ерекше өнімі. Ақпарат жеткізу мүмкіндігі өте жоғары болғандықтан таңбаларды археология, мәдениет тарихы, өнертану, семиотика, мәдениеттану, тіл білімдері және этнология бойынша әмбебап зерттеулерде қолдануға болады. Таңбатанудың базалық түсініктері, әдіснамалық қағидаттары және әдіс-тәсілдері әртүрлі пәндердің түйісетін тұсында эмпирикалық түрде қалыптасады және бұл жерде идеяның тарауы барысында пәнаралық өзара ауыс-түйістің орын алуы да әбден мүмкін. Бұл ғылымтану үшін заңды, ал археология үшін позитивті құбылыс болып саналады. 
Ал ортағасырлардағы қазақ даласы халықтарының белгі жүйесіндегі таңбаларды зерттеу мәселесінде анналдар мектебі ұсынған әдіснамалық қағидатқа жүгіну, таңбалардың дерек ретінде танылуын және ақпараттық потенциалын кеңейте түседі. Мәселен бұған аталмыш мектептің көрнекті өкілі М. Блоктың тарихты түсіну үшін құбылыстың түпкі мәніне үңілу [59], яғни адамдардың белгілі бір әрекетке баруына не түрткі болғанын анықтау қажет деген тұжырымы сәйкес келеді. Анналдар мектебі өкілдерінің «адамдар айтып немесе жазып кеткен, қолымен жасаған, жалпы адамзаттың «қолы тиген» нәрсенің барлығын тарихи дерек ретінде қарастыруы біз үшін Қазақстан жерін орта ғасырларда мекен еткен халықтардың өздері аяқ басқан жерлерінде жылжымайтын немесе жылжымалы нысандарға салып кеткен түрлі таңба-белгілердің барлығын тарихи дерек ретінде қарастыруға мүмкіндік береді. 
Осы анналдар мектебі ұсынған деректермен жаңаша жұмыс істеу тәсілін қолдану, яғни оны «іштей» түсіну, деректерге әртүрлі сұрақ қою арқылы талдай отырып, олардың астарындағы идеяны табу – таңбатану үшін ерекше өзекті, әрі тиімді болмақ. Бұл тәсілдің алғышарты – адам және оның психикасын өзгергіш деп тану, тиісінше әр түрлі кезеңдер мен мәдениеттердегі адамдардың дүниетанымы мен тұрмыс-тіршілігінде елеулі айырмашылық бар екендігіне сену. Сәйкесінше белгілі бір тарихи құбылысты танып білу үшін осы зерттеліп отырған дәуір мен мәдениеттегі адамның ой-өрісін түсіну керек, олардың түсінігіндегі ғалам бейнесі қандай болса, оның жеке және ұжымдық іс-әрекеті де сондай болмақ. Анналистердің тарихқа сіңірген негізгі еңбегі де осы – тарихтан тек әлеуметтік-экономикалық сызбаларды ғана емес, өзіндік ойы, сана-сезімі бар тірі адамды көре алу; тарихты осы адамдардың іс-әрекетіне себепші болған жағдайларды түсіндіру арқылы түсіну. Яғни біз таңбаларды қалдырған адамдардың «ділін/менталитетін» зерттеу және олардың таңбаларды ойлап табуына, жеке басы және ұжым ішіне қолдануына не түрткі болды соны анықтау арқылы тарихи картинаны жаңғыртамыз. 
Жоғарыда айтылғандарды негізге ала отырып автор, тарихнамалық талдаудың мынадай: тарихи-генетикалық, салыстырмалы-тарихи, типологиялық, тарихи-жүйелілік әдістерін қолданды. 
Тарихи-генетикалық әдіс – ортағасырлық қазақ даласын мекен еткен халықтардың таңба-белгілерінің шығу тегін анықтауға, салыстырмалы-тарихи әдіс – бірегей тарихи құбылыс болып табылатын ортағасырлық таңбалардың даму барысындағы ерекшеліктерін, қызметтерін және өзгерістері мен айырмашылықтарын талдауға, типологиялық әдіс – осы таңбалардың жеке тұлғаның таңбасы болудан тайпалық деңгейге өтуін, одан әрі қарай мемлекеттің нышандарына айналуын және түбінде түркі халықтарына ортақ мұраға айналу үдерісін қалпына келтіруге, тарихи-жүйелілік әдісі – осы мәселені кешенді түрде қарастыруға мүмкіндік береді. 
Негізінде қазақстандық таңбатану саласының әдіснамалық мәселесі әлі күнге толық шешімін тапқан жоқ. Ортақ әдістеменің қалыптаспауына қазіргі таңбатанушылардың гуманитарлық ғылымдардың әртүрлі салаларынан болуы (тарихшылар, археологтар, этнографтар, нумизматтар, түркітанушылар, филологтар және заңгерлер) және зерттеушілік тәжірибелері мен теориялық білімдерінің әркелкілігі себеп болса керек. Әзірше белгілі бір жетістіктерге петроглифтану саласында қалыптасқан әдістерді қолданып жүрген археологтар ғана қол жеткізіп отыр. Бірақ таңбатану саласында қордаланып қалған мәселелерді шешу үшін бұл жеткіліксіз. 
Көптеген зерттеушілер таңбатану бойынша өз еңбектерінде тарихилық, тарихтың әмбебаптығы, функционалдық және жүйелілік тәрізді әдіснамалық қағидаттарды қолданып жүргені байқалады. Расында да Қазақстанның ортағасырлық көшпелілерінің таңбатәрізді белгілерін жеке қоғамдық құбылыс ретінде шынайы зерттеу үшін осы белгілердің пайда болуының тарихи жағдайларын қарастыру қажет. 
Қазақ даласын мекен еткен ортағасырлық салт атты көшпелілер белгілі бір кезеңдерде бірігіп, билік басында қаған отырған, сондай-ақ мемлекеттік маңызға ие ортақ таңбасы бар өз мемлекеттерін құрды. Сонымен қатар түрлі тайпалардың таңбаларының да өзіндік ерекшеліктері болғанын айта кету керек. Бұл ерекшеліктер ортағасырлық Қазақстан көшпелілері қолданған таңбалардың атқарған қызметіне байланысты болып келеді. Ал таңбалардың қызметін анықтау зерттеушінің жұмысында жүйеліліктің болуын талап етеді. 
Автор жоғарыда аталған дәстүрлі әдіс-тәсілдерден бөлек, таңбаның дерек ретіндегі спецификалық ерекшеліктерін ескере отырып, қосымша мына әдістерді қолданды:
1. Қазіргі Қазақстан аумағынан анықталған және ғылыми айналымға енгізілген ортағасырлық таңбаларды сандық талдау.
2. Салыстырмалы-салғастырмалы әдіс: Қазақ Алтайы, Жетісу, Сарыарқа, Шу-Талас, Қаратау өңірлері және Арал-Каспий аймақтары таңбаларының сипаттамаларындағы ортақ және ерекше тұстарын анықтау.
3. Контент-талдама, соның ішінде «нышандардың өзара байланысындағы» мәнмәтінді талдау.
4. Дәйектік (дискурс) талдама: әлеуметтік әлемді зерттеу әдісі; сәйкестік санаттарын зерттеу; талдау жасау үшін қажетті типтерді және мөлшерді анықтау; дәйек (дискурс) мәтінін және мәнмәтінді зерттеу. 
5. Нарративті әдіс: ауызша дәстүрлерге негізделген жазбаша мәтіндер мен ақпараттарды зерттеу. 
Зерттеудің ғылыми жаңалығы. 
Бұл диссертацияны еліміздің археология және этнология ғылымында Қазақстан аумағын ортағасырларда мекен еткен халықтардың таңба-белгілерін тұтастай қарастырған, олардың шығу тегін, мерзімделуі мен таралу шекараларын, этномәдени атрибуциясын, мазмұнын, қызметін және басқа да ғылыми мәселелерін түгел қамтып, аралық қорытынды шығарған тұңғыш еңбек деуге болады. 
Соның ішінде, ортағасырлық Қазақстанның саяси және сакральды орталықтары болған аймақтарда орналасқан негізгі деген он бес ескерткіштегі қырық тоғыз түрлі/типтегі таңба (Қосымша Ә):
– ортағасырлық Түрік, Түргеш, Қарлұқ, Оғыз мемлекеттік бірлестіктеріне тиесілі этникалық, династиялық және рулық таңбалар болып табылады;
– хронологиялық жағынан VIII-X ғғ. мерзімделеді;
– қазақ ру таңбаларынан бөлек, түрік, қырғыз, өзбек, түркімен, әзірбайжан, татар, ноғай, башқұрт халықтарының және олармен тығыз қарым-қатынаста жатқан кейбір Сібір және Солтүстік Кавказ халықтарының таңбалар жүйесіне енген;
– рулық белгі; малға деген жеке меншіктің белгісі; мемлекеттік белгі; ғұрыптық белгі, мәртебелік белгі; магиялық белгі және бойтұмар функцияларын атқарған.
Яғни, осы зерттеулердің нәтижесінде:
– таңба сөзіне лингвистикалық талдау жасаған әртүрлі шетелдік ғалымдардың еңбектері жан-жақты талданып, «таңба» сөзінің «жергілікті» екендігі дәлелденді; 
– «таңба» сөзіне диссертация аясында қарастырылып отырған нақты уақыт пен кеңістікке/аумаққа сәйкес келетін, яғни таңба салу дәстүрінің сол кездегі функциясы мен ішкі мәнін ашатын бес түрлі анықтама берілді;
– ортағасырлық таңба тәрізді белгілер этникалық, династиялық және рулық болып жіктеліп, әрқайсысының ерекшеліктері ашып көрсетілді;
– таңбалардың түркі әлеміндегі параллельдігін негізге ала отырып, қазақ таңбаларының ортағасырлық таңба-белгілермен тікелей сабақтасып жатқандығы және олардың түркі одағы ыдырағанға дейін қалыптасқандығы дәлелденді.
Сондай-ақ, бұл диссертацияның ғылыми еңбектерге қойылатын заманауи талаптарға сәйкес пәнаралық зерттеулер жүргізіп, археологиялық, этнологиялық, нумизматикалық және т.б. тарихи деректерге этимологиялық және этнолингвистикалық талдаулар жасау, арнайы компьютерлік бағдарламаларды қолдану арқылы статистикалық зерттеулер жүргізу, макрофотография, фотограмметрия мүмкіндіктерін пайдаланып таңбалардың түпнұсқасының шынайы бейнесін бұзбай құжаттап, ғылыми айналымға енгізу сынды бірқатар жетістіктері бар.
Қорғауға ұсынылып отырған негізгі тұжырымдар.
– қазіргі уақытта таңбатану қарастырылып отырған қырынан алғанда, пәнаралық деңгейде (филология, түркология, палеоэтнология, өнертану, мәдениеттану, мифтану және т.б. ғылым салаларымен ұштасқан түрде) қарқынды түрде дамып келеді және өзіне тән түсініктер мен терминдер қорын, әдістемелік-әдіснамалық қағидаттарды және ғылыми құрылымдарды қалыптастыру үстінде;
– ортағасырлық Қазақстан халқына тән таңбалар шығу тегі жағынан түркілік, қолданылуы жағынан рулық белгі;
– ортағасырлық Қазақстан даласын мекен еткен халықтардың әрбір мемлекетінің өзіне ғана тән таңбалар жүйесі болған және олардың кейбіреуі өзінен кейінгі құрылымдарға сабақтастық негізінде беріліп отырған;
– билік басына келген жекелеген этникалық топтың (тайпаның, рудың, әулеттің) таңбасы мемлекеттік нышанға айналған;
– таңбалардың қызметі өте кең болған: меншіктің барлық түрлерінің (мемлекеттік, тайпалық, рулық, әулеттік, жанұялық және жеке меншіктің) белгісі болған, таңба иесінің этникалық және әлеуметтік тегін, қоғамдық дәрежесін білдірген, мифологиялық-діни таным-түсініктерін сипаттаған және ортағасырлық мемлекеттердің құрылу уақыты және этникалық түзілісіне қарай таңбалардың қызметі де өзгеріске ұшырап отырған;
– таңбалардың түркі әлеміндегі параллельдігі көрсетіп отырғандай, қазіргі түркі халықтарына тән таңба-белгілердің басым көпшілігі көне түркілер одағы ыдырағанға дейін қалыптасқан, кейіннен ұрпақтарына мирас болып қалу арқылы күні бүгінге дейін жеткен.
Зерттеудің теориялық маңызы. Диссертациялық зерттеу барысында жасалған тұжырымдар ортағасырлық Қазақстан халықтарындағы таңба-белгілердің пайда болу заңдылықтары, дамуы және сабақтастығы туралы ғылыми түсініктерді кеңейтіп, отандық тарихтың осы саласын ілгерілетуге жол ашады. Таңба-белгілеріне түрліше талдау жасау арқылы ортағасырлық Қазақстан халықтарының саяси, мемлекеттік, әлеуметтік құрылымдарын, дүниетанымын, діни-мифологиялық кешендерін терең түсініп, қалпына келтіруге мүмкіндік береді. Зерттеу қорытындылары отандық тарих ғылымының таңбатану саласының теориялық базасын кеңейте түседі. 
Зерттеудің тәжірибелік маңызы. Осы зерттеу жұмысын қорытындылай келгенде шыққан тұжырымдар ортағасырлық Қазақстан аумағын мекен еткен халықтардың таңба-белгілерінің шығуы, дамуы және тарихи сабақтастық арқылы қазақтарда және басқа да түркі халықтарында күні бүгінге дейін сақталуы мәселелерін зерттеудің теориялық базасының ақтаңдақ беттерін толықтырады, тарихи және теориялық-әдіснамалық зерттеулердің дамуына өзіндік үлесін қосады және осы сала бойынша зерттеулерді әрі қарай дамыта түседі. 
Диссертацияның негізгі тұжырымдары мен нәтижелерін археология, этнология, түркология, өнертану, мәдениеттану және басқа гуманитарлық ғылымдар саласында білім беру мақсатында түрлі ғылыми және ғылыми танымдық еңбектер, оқу құралдарын, оқыту бағдарламаларын және дәрістерді әзірлеу барысында қолдануға болады. 
Зерттеу жұмысының сыннан өтуі. Докторантурада білім алу барысында диссертация тақырыбы бойынша тоғыз мақала жарық көрді, соның ішінде бір мақала импакт-факторы нөлден жоғары, Scopus базасына кіретін халықаралық ғылыми журналда, төрт мақала Білім және ғылым саласындағы бақылау комитеті ұсынатын ғылыми басылымдарда, үш мақала еліміздегі халықаралық конференция жинақтарында, бір мақала шетелде өткен халықаралық конференция материалдарында жарияланды. Сондай-ақ, автордың докторантурада білім алуға дейін шыққан, бірақ диссертация тақырыбына сәйкес келетін, отандық және шетелдік басылымдарда жарық көрген екі ғылыми мақаласы және телавторлықта жазып шығарған бір ғылыми монографиясы бар. 
Зерттеудің құрылымы. Зерттеудің мақсат-міндеттеріне және қорғауға ұсынылып отырған тұжырымдарға сәйкес диссертациялық жұмыс кіріспеден, үш бөлімнен, қорытындыдан және қосымшалардан тұрады. 


Бірінші бөлімде ортағасырлық таңба-белгілерді зерттеудің тарихнамасы және әдіснамасы, нақты айтқанда Қазақстан таңбатануының қалыптасуы мен дамуы, таңба-белгілерді зерттеудің әдіснамалық мәселелері және таңба сөзі мен терминіне қатысты ғылыми тұжырымдар қарастырылады.
Екінші бөлімде таңбалардың шығу тегі және эволюциясы, соның ішінде ортағасырлық таңба тәріздес белгілердің қалыптасу барысы, көне түркі таңбалары, сондай-ақ көне түркілер кезеңінен кейінгі таңба-белгілер келтіріліп, талданады.
Үшінші бөлім ортағасырлық таңба-белгілердің сабақтастығы және түркі әлеміндегі параллельдігі мәселелерін, дәлірек айтқанда түркі дәуірінен бері сақталып, қазақтардың белгі жүйесіне енген және түркі тілдес халықтардың басым көпшілігіне ортақ таңбаларды, түркі халықтарындағы малға ен-таңба салу дәстүрін және түркілік ортадағы таңба белгілердің негізгі қызметтерін қамтыған. 
Қорытындыда қорғауға ұсынылған тұжырымдардың қысқаша дәйектемесі берілген. 
Қосымшада диссертациялық зерттеу жұмысын бекітетін кестелер және басқа да иллюстративтік материалдар ұсынылған. 






































































1 ОРТАҒАСЫРЛЫҚ ТАҢБА-БЕЛГІЛЕРДІҢ ЗЕРТТЕЛУ ТАРИХЫ ЖӘНЕ ӘДІСНАМАЛЫҚ МӘСЕЛЕЛЕРІ


1.1 Таңба-белгілердің зерттелу тарихы
Қазақ даласында сақталған таңба-белгілер пайда болғанынан күні бүгінге дейін түрлену мен дамудың көптеген сатыларынан өтті. Жалпы, таңба-белгілердің Орталық Азияның түрлі аймақтарында түрліше қалыптасуына табиғи-жағырафиялық, мәдени-тарихи және геояси жағдайлар тікелей ықпал етті [60]. Нәтижесінде осы аймақты әртүрлі кезеңде мекен еткен әртүрлі қауымдастықтардың таңба-белгілерінің өздеріне ғана тән ерекшеліктері мен айырмашылықтары қалыптасты, бірақ барлығын бір ұғым аясына топтастырған кезде Ұлы дала белдеуі көшпелілеріне тән өркениеттің бір бұрышын иемденетін мәдени феноменге айналды. 
Таңба-белгілердің дамуының мерзімделуі адамзат тарихы мен мәдениетінің мерзімделуіне сәйкес келеді: тас дәуірі, қола дәуірі, ерте темір дәуірі, ғұн-сармат кезеңі, ортағасырлар, жаңа және қазіргі заман [60, с. 89].
Жазу тарихын зерттеуші кеңес филологы В.А. Истрин таңба-белгілерге «ежелгі шартты белгілер» [61] деген атау береді және оларды пиктограммадан бұрын пайда болған деп санайды, алғашқы белгілерін төменгі палеолиттен, ал айқын белгілері жоғарғы палеолиттен көруге болады деп келтіреді [61, с. 83], сондай-ақ, таңба және таңба тәріздес белгілер пиктограмма, логограмма, идеограммалармен қосылып бір кешенді құрайды және ақпаратты суреттер арқылы жазу және тарату қызметін атқарған деп санайды және неолит кезеңіндегі еңбек бөлінісі кезінде бастапқыда рулық-тайпалық, бертінде жеке меншікті туындаған қажеттіліктен пайда болды деп түсіндіреді. Сондай-ақ жеке-дара қолданылған ежелгі шартты белгілерге мыналарды жатқызады: рулық және тайпалық, соның ішінде тотемдік белгілер; рулық, тайпалық немесе жеке меншікті білдіретін белгілер (түркі тайпаларындағы таңбалар, арабтардағы «васм», басқа халықтардағы «тавро»); үй жануарларына, қару-жараққа, қыш және басқа да бұйымдарға, ал кейбір тайпаларда (мәселен меланезиялықтарда) тұтқындарға салынған белгілер; шеберлердің өздері дайындаған бұйымдарына салған белгілері; теңгелерге, мөрлерге, елтаңбаларға, туларға және т.б. салынған бекзадалық немесе басқа да жеке тұлғалардың белгілері; магиялық және культтік белгілер, мысалы бақытсыздық пен жауыздықтан қорғайтын (тұмарлардағы, бойтұмарлардағы және т.б.) белгілер, тиым белгілері (мысалы: табу), марқұмға бағышталған культтік белгілер; басқа да шартты түрде оқшаулау белгілері, мысалы бағыт-бағдар белгілері (көбіне жебе бейнелі болып келеді), қауіпті жерді көрсететін белгілер, Сахара көшпелілері қолданған су көздерін білдіретін шелек белгілері және т.б. [61, с. 80-82].
Қазақстанның өте ежелгі тұрғындарынан қалған таңба-белгілерден әзірше бізге тек тасқа қашалғандары ғана белгілі. Сол себепті отандық таңбатануда тас дәуірі таңбаларын зерттеуді петроглифтанудан жеке дара бөліп қарастыру мүмкін емес. Күні бүгінге дейін ғылыми айналымға енгізілген петроглифтердің талдамасы тас дәуіріне тән бейнелердің ең ежелгісі қайсысы екендігін анықтайтын нақты өлшем қалыптаспағандығын көрсетіп отыр. Осы саланы зерттеуші ғалымдар қазіргі уақытта мынау ежелгі тас дәуіріне тән бейнелеу өнерінің мұрасы деп нақтыланып дәлелденген және жалпыға танылған ескерткіш жоқ екендігін алға тартады және бұны бейнелердің кездеспейтіндігімен емес, петроглифтердің көне түрлерін анықтау үшін қолданылатын әдіснамалық қағидаттардың шалалығымен түсіндіреді [62] Қазақстан жерінен тас дәуіріне тән таңба-бейнелер табуға талпыныс жасағандардың қатарында А.Г. Медоевтың есімі аталады [62, с. 89]. Дегенмен оның бұл еңбегіне күмәнмен қараған зерттеушілер де бар [63-65]. Қазақстан жерінен тас дәуіріне тән таңба-бейнелердің анықталмауын А.А. Формозов алғашқы қауымдық құрылыс өнері ескерткіштерінің біркелкі орналаспауымен түсіндірген, Орта және Орталық Азия аумағында палеолит дәуіріне тиесілі таңба-бейнелер жоқ дегенге келтірген, болса да оларды сол кезеңге жатқызатындай нақты дәлел жоқтығын алға тартқан [63, с. 213-228; 66]. З.С. Самашев, А.А. Формозовтың бұл пікірімен келіспейтіндігін білдіріп, соңғы уақыттарда анықталған Маңғыстау түбегінде орналасқан Қосқұдық І, Жем өзенінің бойында орналасқан Төлеубұлақ, сондай-ақ Өлеңті ескерткіштерін негізге ала отырып оларды ежелгі таңба-бейнелер қатарына жатқызуға болатындығын, Қазақстан аумағынан табылған көптеген бейнелеу өнері ескерткіштері арасынан бүтіндей кешендер болмаса да, тас дәуірінің әртүрлі кезеңіне жататын бірлі-жарымы табылып қалатынын келтірген. Сондай-ақ, Қазақстан жерінен анықталған тас дәуірі тұрақтары, қоныстары және петроглиф ошақтарының барлығынан да болашақта таңба-бейнелер анықталуы мүмкін екендігін айтқан [62, с. 89-97]. 
Бұл жерде арнайы тоқталып өтетін жайт – жоғарыда аталған Мұғалжар тауларын жарып ағатын Жем өзенінің бойындағы Төлеубұлақ үңгірінен анықталған, неолит кезеңіне жатқызылатын, «тостаған тәріздес» ойық пішініндегі символикалық белгілер – Қазақстан аумағынан табылған ең көне таңбалар (Қосымша А) – деп саналады [67]. Бұл үңгір сол төңіректі мекен еткен тұрғындардың әртүрлі культтік-ғұрыптық мистерияларын жүзеге асыруға арналған ғибадатхана есебінде болған, яғни бастапқыда бұл жер олардың осы аумақтың иесі екендігін білдіретін маркер іспетті [49, с. 14-15]. Осы неолит дәуіріне тән туындылар негізінен мәдени, этникалық және стильдік жағынан алуантүрлі болғанымен, олардың аймақтық ерекшеліктерінен гөрі әмбебап қасиеттері басым болып келеді [60, с. 90]. 
Түйіндей келгенде, тас дәуірінің түрлі кезеңдерінде белгілі бір жерлерге, культтік орындарға, қару-жарақтарға, әртүрлі бұйымдарға белгілер мен нышандар қойылған. Алайда палеолиттен неолитке дейінгі аралықпен мерзімделетін қасиетті белгілер мен нышандарды қазіргі түсінікке сай «таңбақолдану» жүйесіне енгізе алмаймыз. Себебі, сол кезеңдердің қоғамдық институттарының шала дамуы, этноәлеуметтік қатынастардың әлсіз жіктелісте болуы және басқа да факторлар оған мүмкіндік бермейді [62, с. 278].
Қола дәуірінде белгілер туралы күрделі түсініктер қалыптасып үлгерген болатын. Олар түрлі жылжымайтын және жылжымалы нысандарға қойылды, сондай-ақ, күнтізбелік айналымды мифтік-ғұрыптық нысандарда қолданылды, таңба-белгілердің көмегімен табиғат құбылыстарын және қоршаған ортадағы кейбір дүниелерді бейнеледі. Осы кезеңде символдар мен белгілердің сакралдық-магиялық қызметі қоғамның рухани даму саласында жетекші рөлді иемденді. Зерттеушілер қазақ даласы тұрғындарының «таңбақолдану» тәжірибесі дәл осы қола дәуірінен бастау алған болуы тиіс деп санайды [62, с. 278]. Бұл қоғамдық қатынастардың күрделене түсуімен, жаңа әлеуметтік институттардың және кешенді шаруашылық-мәдени типтердің қалыптасуымен, жаһандық және жергілікті көші-қон үдерістерінің, мәдени диффузияның күшеюімен; бұрынғы этнотілдік қауымдастықтардың ыдырауымен; қоршаған орта туралы рационалды білімнің жинақталуымен және әрі қарай дамытылуымен; жаңа дүниетанымдық бағыттардың, діни наным-сенімдердің қалыптасуымен және соларға сәйкес келетін мифтік-ғұрыптық кешендердің құрылуымен және т.б. факторлармен байланысты болды. Таңба-белгілер қола дәуірінде осындай күрделі, шым-шытырық мәдени-тарихи ортада дамыды [62, с. 278]. 
Ерте металдың бастапқы кезеңі энеолит болып саналады. Энеолит мәдениеттерінің ішінде ең маңыздысы – шаруашылығы көпсалалы болып келген, негізгінен жылқы өсірумен айналысқан Ботай мәдениеті. Біздің зерттеу нысанымыз үшін өзектісі – Ботайдан табылған жылқы фалангаларына, тас «үтікшелерге» және дисктерге салынған түрлі символикалық белгілердің – үшбұрыштардың, ромбтардың, жыланшықтардың және торкөздердің Ақбауыр үңгірінен табылған жазбалармен (Қосымша А) тікелей ұқсастығы. Бұл олардың мифтік мән-мағына беретіндігін айқындап тұр және Орал-Ертіс қосөзен аралығы тұрғындарының дүниетанымының ортақ болғандығын көрсетеді [68].
Сондай-ақ, зерттеушілер осы Ботай қонысынан табылған тас дискідегі ойықтар Маңғыстаудағы Қосқұдық немесе Жем бойындағы Төлеубұлақ ескерткіштерінен анықталған «тостаған тәріздес» символикалық белгілерді мерзімдеуде маңызды септігі тигізетіндігін айтады [62, с. 98; 68, с. 225; 69].
Қола дәуіріндегі таңба-бейнелердің жетекші сарындары объективті шынайылықтың көрінісі болды, юнгиандық түсініктегі «әлем бейнесінің» [70] архетипті образы десе де болатын, оларға – жеке-дара салынған немесе нақты сюжет арқылы байланысқан, көбіне күрделі көппішінді композиция құраған солярлық белгілер және әртүрлі символдар, еңбек құралдары, көлік құралдары, культтік бұйымдар және қару-жарақтар, адамдар мен жануарлар, қиял-ғажайып бейнелер, жануар-адам бейнелері және құстәріздес бейнелер жатады [62, с. 102]. 
Қазақ халқында сақталған таңба-белгілердің пішіні ғана емес атауы да солярлық белгілер, тұрмыстық бұйымдар, қару-жарақтар және т.б. қамтитындықтан қола дәуірінен келе жатқан әлдебір сабақтастықтың бар екендігін аңғаруға болады. 
Қола дәуіріне тән таңба-бейнелердің тағы бір кеңінен көрініс тапқан жері – қыш бұйымдарға салынған белгілер. Ондағы кескіндер жүйесі дәл осы кезеңде өзінің семантикалық өрісін едәуір кеңейте түседі. Бұл мәселені ең жақсы зерттеген Е.Ю. Захарова болды. Зерттеуші қола дәуіріне тән қима мәдениетіне тиесілі ыдыстардағы бейнелерді кеңінен талдау жасаған. Ол Ч.С. Пирстің белгілерді индекстік, икондық, символдық деп үш типке бөлгендігін және Р. Якобсонның белгі-сигналдар деп арнайы типті бөліп шығарғанын, В.В. Отрощенконың қоршау-белгілер, кресттәріздес белгілер, геометриялық пішіндер, әріп-белгілер, пиктограмма тәріздес белгілер деп бес топқа ажыратқандығын негізге ала отырып өз ұсынысын білдірген [71]. Оның ойынша таңба-белгілерді тегіне қарай көрнекі-бейнелі, нышандық және белгілік деп негізгі үш топқа бөлуге болады. Көрнекі-бейнелі таңбалар тобына адам пішіндес және жануар пішіндес таңба-белгілер жатқызылады. Ал абстрактылы түсінік беретін таңбалардан құралған нышандық таңба-белгілер тобының өзін іштей үш топқа бөлуге болады. Бірінші топ таңбаларын крест тәріздес белгілердің бес түрі құрайды: тік крест, қисық крест, қиылысатын параллель түзулерден тұратын крест, қосарлы крест, свастика. Екінші топқа геометриялық пішіндерді түрлендіру арқылы жасалған мынадай үш таңба-белгілер кіреді: бұрышты таңбалар, үшбұрышты таңбалар, төртбұрышты таңбалар. Бұлардың әр түрінің бірнеше нұсқасы бар болып келеді. Үшінші топ таңба-белгілерін сырт пішіні абстрактылы сипатқа ие нышандар құрайды. Бұл типке жататын таңбалар қатары көп болғанымен олар нақты бір уақыт пен кеңістік аралығында атқарған қызметіне қарай бір жүйені құрайды. Таңба-белгілердің үшінші типіне жеке-дара белгілер белгі-сигналдар жатқызылады. Белгілердің аталған үш типінен бөлек қосымша қызмет атқарып белгілі бір таңба-белгіні ерекшелендіріп тұратын әртүрлі кертіктер, батырмалар және т.б. кездеседі [71, с. 62-71].
Е.Ю. Захарова келтірген типтегі белгілердің басым көпшілігі қазақ даласының қола дәуіріндегі қыш ыдыстарына да тән болып келеді. Олар орта азиялық және онымен туыстас шығыс еуропалық қауымдардың ақпаратты жазу, сақтау және тарату үшін белгілер жүйесін қолданғанын көрсетеді [60, с. 91]. 
Жалпы, Қазақстанның қола дәуіріне тән таңба-белгілер өзара байланысты екі бағытта қарқынды дамыған. Біріншісіне – Шығыс Қазақстандағы Ақбауыр үңгірінен анықталған абстрактылы белгілерді жатқызуға болады. Екіншісі – Жетісудағы Құлжабасы ескерткішінен табылған әртүрлі солярлық белгілер, соның ішінде кейбіреуінің орта тұсында нүктесі бар дөңгелектер, шытырмандар түріндегі (Қосымша А) дәстүрлі белгілер. Бұл желі ғұн-сармат кезеңіне дейін үзілмей жалғасын тапқаны байқалады. Олардың мысалы ретінде Үстірттегі Бәйте-3 ескерткішінен (Қосымша А) және Жем өзенінің (Қосымша А) жоғарғы ағысынан [49, с. 15], Орталық Қазақстандағы Айғырұшқан (Қалмақ-Қырған) жартасындағы ескерткіштен (Қосымша А) белгілі болған сармат-аландық граффит бейнелерді атауға болады. 
Қола дәуіріне тән тұлғасыз бейнелеу шығармашылығының кейбір үлгілерін әлдебір топқа тиесілілікті білдіретін белгілердің ең ерте үлгілері есебінде қарастыруға болады. Оларға Ү (бақан) және тік айқыш + (крест) тәрізді екі түрлі пішіндегі белгілер қатары жатады. Екі белгі де Ертіс бойының Измайловка және Күшік, Тобыл бойының Новоильиновский, Қазақ ұсақ шоқыларының Дәндібай және Бесоба [72-75] ескерткіштерінен анықталған. Сондай-ақ Ертіс бойының Ақбидайық, Қаратаудың Сауысқандық және Арпаөзен, Шу-Іле тауларының Құлжабасы петроглифтері арасынан жеке-дара түрінде де, қосарланған күйінде де кездеседі [37, с. 53-62]. Белгілі бір тарихи-мәдени құрылымдар жайлаған кең-байтақ жерлердегі бұйымдардан, құрылыстардан және жартастардан табылып жататын бұл белгілер өз пішінін өзгертпеген. Айқыш белгінің Орталық және Оңтүстік Қазақстанның андроновтық (федоровтық) мәдени қауымдастықтармен тұрақты байланысы байқалады, ал бақан типіндегі таңбалар үшін Дәндібай және Измайловка тәрізді беғазы тобындағы ескерткіштерден табылған заттардың бойындағы белгілер анықтаушы бола алады. Саздан немесе металдан жасалған тасымалданатын бұйымдарға бір-бірінен алшақ салынған бақан тәріздес мұндай белгілерді қола құюшы және көзеші шебердің немесе аталған заттардың иесінің белгісі ретінде қарастыру қиын. Шамасы осы екі белгінің әртүрлі аумақтардан бірнеше жерден анықталған үлгілерінің біркелкі болуы оларды шағын топтың емес, бүтіндей этномәдени қауымдастықтың белгісі ретінде тануға мүмкіндік береді [76, p. 102]. 
Қола дәуіріндегі таңба-белгілердің қазақ таңбатануында зерттелу дәрежесін З.С. Самашевтың мына пікірімен түйіндеуге болады: «Қола дәуірінде әлеуметтік жіктелістің ықпалынан және мал, жер, жер қойнаулары, кен өндірісі, шахталар, киелі жерлер, ғибадатханалар (қазіргі тілмен айтқанда жылжымалы және жылжымайтын мүліктің) қауымның (немесе жекенің) меншігінде болуы себепті таңба-белгілер жер мен мал-мүліктің рудың меншігі екенін білдіру үшін қойылған, оларды өздері танып алуы үшін немесе көршілері біліп жүрсін деген ниетпен салатын болған. Сондықтан жартас бетіндегі белгілердің бірқатары рулардың немесе патриархалды отбасылардың меншік белгісі болуы ықтимал. Уақыт өте келе бізге қола дәуірінің ыдыстарындағы, металл бұйымдарындағы, жартас беттеріндегі символдық нышандардың арасынан нағыз таңбаларды ажыратып алу мүмкіндігі тууы ықтимал» [49, c. 108]. 
Ерте темір дәуірінде мемлекеттегі экономикалық қатынастарды өндірісте көшпелі тәсілдің басымдығымен, ал қоғамдық қатынастарды терең жіктелістің болуымен, қауымның әлеуметтік құрылымындағы жетекші орынды үнемі өз байлықтарын арттыра түсуді, жайылымдық жерлерді кеңейту мен бөліп алуды мақсат тұтқан әскери жасақшы бекзадалардың иемденуімен сипаттауға болады. Егер Еуразияның Ордостан Солтүстік Қаратеңіз бен Карпатқа дейінгі ұлан-ғайыр аймақтарында орналасқан көшпелі мемлекеттік бірлестіктердегі ұқсас әлеуметтік-саяси, экономикалық және этномәдени жағдайларды, сондай-ақ олардың б.д.д. І м.ж. ұзына бойына (ғұн-сармат кезеңін қоса алғандағы) даму барысында ұшыраған өзгерістері мен түрленістерін ескеретін болсақ, онда ежелгі көшпелілер таңба-белгілер мен символдардың түрлі типтерін кеңінен қолданған деп болжауға негіз бар. Таңбақолданудың бастапқы кезеңінде тұяқты жануарлар, солярлық символдар типіндегі түрлері басым болған болуы ықтимал, кейінірек, біртіндеп кейбір типтері стильдену үдерісінің нәтижесінде абстрактылы символдарға айналған [62, c. 279].
Ерте темір дәуірі көшпелілерінің таңбаларын петроглифтерден көруге болады, олар кейде зооморфты және антропоморфты бейнелермен бір композиция түзеді немесе оларға көршілес салынады. Бұл осы білгілердің салыну мерзімін анықтауға мүмкіндік береді, кей жағдайларда аймақтың басқа жерлерінен табылған ұқсас таңбаларды мерзімдеуге де негіз бола алады. Ерте темір дәуірі көшпелілерінің таңбалары саны жағынан онша көп емес, бірақ типологиялық қырынан алғанда бәрі көрнекі болып келеді және оларды 12-13 түрге ажыратуға болады. Таңбалар еліміздің оңтүстігінде Қаратау, Қырғыз Алатауы, Шу-Іле таулары және Жетісу Алатауындағы, сондай-ақ Солтүстік Балқаш бойы, Қалба жоталары және Тарбағатайдағы он шақты ескерткіштерден анықталып отыр. Олардың арасында «ғұрыптық орын» саналатын оқшау орналасқан жартас суреттері мәнмәтініне кіретін дара таңбалар басым (Қосымша Ә), ал орналасуы тұрғысынан алғанда осы дәуірге жететін тұрақтардан әзірше мұндай таңбалар табылмай отыр. Бұл кезеңнің таңба-петроглифтері онша көп емес, белгілі бір аумақта бір титегі белгілердің үлкен жинақтарын түзбейді және олар бір-бірінен өте алшақ орналасқан, ал оларға ұқсас таңбалар шығыста - Оңтүстік Сібір және Моңғолия, батыста - Арал бойы, Каспий бойы, Солтүстік Қаратеңіз жақтардан кездеседі. Кейбір белгілер ежелгі дәуірдің аяқ шеніндегі кушан және хорезм билеушілерінің немесе сармат көшпелілерінің таңдаулы өкілдерінің эмблемасы деп танылды [76, p. 109-124; 77]. Талдау нәтижелері осы топ таңбаларын саяси тиесілілік эмблемасы, яғни өтпелі ғұн-сармат дәуірінде жаңа аумақтарға қайта топтасып қоныстанған көшпелілердің түрлі бірлестіктерін басқарған жекелеген ақсүйек рулардың билік нышаны деп қарастыруға мүмкіндік береді. Сырдария бойының отырықшы қоныстарынан және обаларынан шығып отырған қыш бұйымдардағы және басқа да заттардағы таңбалар таңбақолдану ескерткіштерінің басқа тобын құрайды. Қазіргі уақытта жаппай табылып жатқан осы бұйымдарды жүйелеу және салыстырмалы түрде зерттеу шаралары белсенді түрде жүзеге асырылуда [78].
Көшпелілер мәдениетіндегі таңба-белгілерді зерттеу мәселесімен шұғылданған жетекші ғалымдар оның ең басты қызметі – жеке меншікті белгілеу деп келтіреді [79, 80]. Әсіресе С.А. Яценко осы мәселе бойынша Э.В. Соломоник пен В.С. Драчуктың ғылыми тұжырымдарына ерекше қолдау көрсетіп, олардың еңбектерін археологиялық деректерді тарихи этнография мәліметтерін шебер ұштастыра отырып таңбаның жеке меншік белгісі ретінде қолданылуының экономикалық және саяси қырларын ашып көрсете білді, көптеген мистикалық, тіпті кейбір қиял-ғажайып теорияларды жоққа шығара алды деп бағалайды [25, с. 8]. Дегенмен, Қазақстан аумағынан анықталған таңба-белгілердің дені негізінен культтік-мемориалдық нысандарға тиесілі болғандықтан олардың негізгі қызметі жеке меншікті білдіру болып табылады деу таңбалардың қолдану аясын тым тарылтып жіберетінін айта кеткен жөн. Ортағасырлық қазақ даласынан табылған таңба-белгілердің жазба және археологиялық деректерге талдау жасау арқылы анықталған қызметтерінің қатарында мыналарды атауға болады: «адам іздері» болып саналатын (яғни, таңба салынған жерлердің белгілі бір қауымдастық өкіліне тиесі болғандығын білдіретін) таңбалар, ру таңбалары, мал таңбалары, сый-құрмет көрсету таңбалары, бойтұмар есебіндегі таңбалар, мемлекеттік таңбалар, магиялық күшке ие таңбалар, құлпытастағы таңбалар және т.б. [81]. 
В.С. Ольховский көне замандардағы графикалық кескіндердің ерте көшпелілер дәуірінде таңбалар жүйесіне айналуы белгілі бір тәртіпте жүзеге асты деп санайды. Оның пікірінше белгілер жүйесінің пайда болуының алғышарты – нақты бір әлеуметтік ортаның болуы, атап айтқанда белгілердің «иесі» мен «тұтынушысының» болуы. Сондай-ақ, ол белгілер жүйесінің шығу тегі көшпелілерден бұрын алдымен экономикалық жағынан ілгері отырықшылар әлеміне тиесілі, алайда таңбалардың қызметі мобильділігімен ерекшеленетін, жазу мүлдем жоқ деуге келетін ерте көшпелілер ортасында тиімдірек болды деген пікір қалдырған [24, с. 100-108]. 
Ал енді келесі кезең – ортағасырлардың таңбалары саны жағынан көп, алуан түрлі және таңбақолдану ескерткіштерінің анықталған барлық түрлерінен кездеседі [75, с. 104]. Түркі дәуіріндегі, яғни VI-Х ғғ. аралығындағы таңба-петроглифтер анықталған ескерткіштердің басым бөлігін құрайды және Қазақстанның барлық аймақтарынан табылып отыр: шығыста Алтай мен Тарбағатайдан бастап батыста Үстірт пен Маңғыстауға (Қосымша А) дейінгі және Сарыарқа мен Тянь-Шань тауалды жерлерін қоса алғандағы аумақтан ондаған ескерткіштердегі таңбалар зерттеліп ғылыми айналымға енгізілген. Әсіресе Шу, Талас және Сырдария жазықтарының урбандалған жерлерінен табылған ерте ортағасырлық теңгелердегі, қыш бұйымдардағы және басқа да заттардағы таңбалар пішіндері мен түрлерінің әралуандығымен ерекшеленеді. Алайда Қазақстанның оңтүстігі мен батысындағы Х-ХІІ ғғ. таңба-петроглифтер сирек үлгіде кездеседі және оларды еліміздің өзге де өңірлерінен анықтау және басқа да үлгілерін табу уақыттың еншісінде. Моңғол алды және моңғол кезеңінен кейінгі (XI-XV) таңба қолдану ескерткіштерінің де жағдайы дәл осындай: жошы және шағатай кезеңдерінің тиындарынан Шыңғыс әулеттерінің таңбаларын және өзге де нышандарды көруге болады [82, 83], ал ел аумағындағы осы кезеңнің таңбалары салынған жылжымайтын ескерткіштер мүлдем зерттелмеген деуге болады. Кейінгі ортағасырлардағы (XVI-XVII) қазақтың этникалық территориясының және жүздердің қалыптасу үдерісінің аяқталу уақытымен тікелей байланысты таңбақолдану ескерткіштері ең аз зерттелгендер қатарында [75, с. 104]. Бұл кезеңге Ұлытаудағы Алаша хан кесенесінің құрылысындағы кірпіштердегі таңбалар тобы жатады [83, с. 368-371]; қазақ таңбаларына сәйкес келетін басқа да осы тәріздес белгілер елдің оңтүстік аймақтарынан – қоныс маңайындағы және қорым тастарындағы таңба-петроглифтер түрінде кездеседі [84]. 
Жаңа кезең немесе бертінгі ортағасырлардағы, яғни XVIII-XIX ғғ. қазақ және түркімен таңбаларынан түзілетін бай дерек көздері Қазақстанның батысындағы жерлеу-ғұрыптық ескерткіштерінен жинақталады [75, с. 104]. Таңбасы көбінде мазмұнды эпиграфикамен қатар жүретін бұл ескерткіштер түпнұсқасы жағынан бір-біріне өте ұқсас келеді, әртүрлі типтегі белгілердің жинақталған үлгілерінен тұрады, Солтүстік-Шығыс Каспий бойын мекен еткен Кіші жүз тайпаларының және түркімендердің таңбақолдануындағы көптеген мәселелер бойынша құнды дерек болып табылады [32, с. 450-466]. Қазақтар арасындағы Шыңғыс ұрпақтарының және Бөкей ордасындағы хан әулеттерінің, сондай-ақ қазақ қоғамындағы басқа да сословиелік топтардың таңбалары туралы құнды мәліметтер еділ-жайық далаларындағы құлпыстастардан жинақталады [85, 86]. Тарбағатай, Жетісу Алатауы, Шу-Іле таулары және Қаратау жерлеріндегі қабірүсті құрылыстарына және тұрақтар маңына қойылған қазақ таңбақолдану ескерткіштері аз зерттелген және құжатталғандардың қатарында [75, с. 105]. Су көздеріндегі, яғни құдықтардағы және бұлақтар төңірегіндегі таңбалар ерекше топты құрайды [87]. Сондай-ақ, күні кешеге дейін ойрат таңбалары зерттеушілердің назарынан тыс қалып келді, ал оларды танып, ажыратып алу қиындықтар тудыратын еді. Дегенмен, кей кездері дұғалармен қатар салынатын ойрат-таңба-петроглифтері Жетісу мен Ертістің шығыс бөлігінен кездеседі [75, с. 105]. Теңбүйірлі үш бұрыш түріндегі белгі – «буу таңба» Кеген арасанындағы XVII-XVIII ғғ. жоңғар резиденциясы болған аумақта орналасқан киелі бұлақтың маңындағы жартасқа салынған тибет жазбасында келтірілген [84, с. 153-161]. Ғұрыптық эпиграфикамен қатар салынған аздаған таңба-белгілер Тарбағатайдан және Шу-Іле тауларынан да анықталып отыр, алайда ойрат-буддистердің ұзақмерзімді тұрақтары көбінде дәстүрлі жазбаларымен белгіленген [75, с 105]. Қырғыз таңбалары Шу-Іле тауларының ортаңғы бөлігінен, көбіне салт аттыларға арналған соқпақтар мен тау шатқалдарының ұшар биіктерінен анықталуда. Олардың бір бөлігін XVIII ғ. үшінші ширегіне жатқызуға келеді [88], алайда олардың арасында Шу өзені бойының қырғыз малшыларына жалға берілген шалғай тұстарындағы таңбалардың ішінде ХХ ғ. екінші жартысына жататындары да кездеседі [75, с. 105].
Ал енді мәселенің тікелей тарихнамалық қырына келетін болсақ, қазақ даласындағы дәстүрлі таңбалау жүйесін үш жылдық гранттық жоба шеңберінде зерттеген ҚР МОМ ұжымы өздерінің сәйкесті есебінде осы ғылыми мәселенің мерзімделуін былайша жіктейді: ғұн заманы (б.з.д. І – б.з. ІІІ ғ.), көне түркі дәуірі (VI-VIII), ұйғыр және қырғыз бірлестігі этносаяси кезі (IX-XI), ортағасырлық түркі этностары (ХІІ-ХIV), моңғол дәуірі (ХІІІ-XIV) және Қазақ хандығы (XIV-XX) кездеріндегі таңба-белгілер. Сондай-ақ оларды жазба, мұрағаттық, орыс зерттеушілері еңбектері, фольклорлық, шежірелік, тілдік деректердің және баспасөз, этнографиялық эспедиция, музей материалдарының негізінде қазан төңкерісіне дейінгі зерттеулер, кеңес дәуіріндегі зерттеулер және тәуелсіздік кезеңіндегі зерттеулер деп үш топқа бөліп қарастырады [89]. 
Бұл бүгінгі қазақ таңбатануында қордаланып қалған деректік негізді хронологиялық және аумақтық жағынан анағұрлым көбірек қамтыған жалғыз зерттеу жұмысы болып табылады. Дегенмен ортағасырлық түпдеректерді қазан төңкерісіне дейінгі зерттеулерден бөліп алып тереңірек талдау жасағанда және басқа деректерді археологиялық деректермен ұштастырғанда отандық таңбатанудың ақтаңдақ тұстарын толықтыратындай тұшымды еңбек болар еді. Осындай олқылықтардың нәтижесінде аралық қорытынды есебіндегі зерттеу еңбегі дәрежесінде қалып отыр. 
Сонымен, қазақ таңбатануындағы тарихнамалық еңбектердің басында – ғылыми айналымға енгізіліп, түрлі тілдік және тарихи талдаулардан өткен ортағасырлық жазба деректер тұр. Олардың бізге белгілілерінің ішіндегі ең көнесі V ғ. жатқызылатын, Хайху немесе гаогюй, яғни, ұйғырлар туралы Қытай жылнамасы Вэйшу [90]. Онда үй жануарларына таңба басылатындығы туралы айтылған. Әлем таңбатанушылары ерекше қызығушылықпен талдайтын, германдық зерттеуші Лю Мау-Цай [91] мен кеңестік-қазақстандық қытайтанушы және түрколог Ю.А. Зуев [92] аудармасы мен түсіндірмесін жасап ұсынған, VIII ғ. үшінші ширегіне тән қытай дерегі – «Танхуйяо». Оларда ортағасырлық қазақ даласында жылқыға салынған таңба-белгілер келтірілген. Келесі еңбектер тобы ортағасырлық оғыз тайпаларының рулық таңба-белгілеріне қатысты болып келеді. Олар Махмұд Қашғаридің «Түрк сөздігі» (ХІ ғ. екінші жартысы) [1, p. 101-102], Рашид ад-диннің «Жылнамалар жинағы» (ХІІІ ғ. соңы – XIV ғ. басы) [2, с. 88-90], Языджызаде Әлидің (Қосымша Б) [3], Әбілғазының «Түрік шежіресі» (XVIІ ғ. екінші жартысы) [4, s. 48-52]. 
Қазақ таңбатану тарихнамасындағы келесі бір кезең деректерін Патшалық Ресейдің Қазақстан жеріндегі өз үстемдігін нығайту үшін жергілікті халықты тану мақсатында ұйымдастырған түрлі эскпедицияларының нәтижесінде жинақталған материалдар құрайды.
Осылардың ішінде ең маңызды, әрі біршама толық жазылған деп А.И. Левшиннің, Н.А. Аристовтың, А.Н. Харузиннің еңбектерін атауға болады. А.И. Левшиннің айтуы бойынша «Таңбалар сол кезде бүкіл мал мен мүліктің кімдікі екенін айыру үшін салынатын болған» [93]. 
Таңбаларды түрлеріне қарай зерттеген ғалымдар тайпалардың туыстық байланысына үлкен мән берген. Мысалы, Н.А. Аристов өзінің негізгі еңбегінде таңбаларды кейбір қазақ рулық – тайпалық бірлестіктерінің арасындағы туыстық байланыстарын дәлелдеу үшін пайдаланған. Ол: «рулық бөліністер мен атаулар таңбаларымен және ұрандарымен қоса халықтық салт-дәстүрмен өсиеттер жазба әдебиеті жоқ көшпенділердің өз өткендерінен сақтап келген ескерткіштерін құрайды», – деп жазады [6, с. 285]. 
Жалпы, осы топқа енетін зерттеушілердің пікірі таңбаларды меншік белгісі дегенге ғана сайып, әрі қарай тереңдей алмаған.
Мысалы, жоғарыда аталған Н.А. Аристов таңбаларды рулық белгі деп санаса, ал М.П. Вяткин және С.Л. Фукс сондай-ақ кейбір өзге де зерттеушілер таңбаларды отбасы меншігінің белгісі деп таниды [17, с. 212].
Таңбалар рулық меншікті білдіреді деген пікірді С.М. Абрамзон да қолдайды [14, с. 1-20].
Осы мәселені тереңірек қарастырып көрейік, Н.А. Аристов былай деп жазады: «…таңбалар дегеніміз-рулық меншіктің белгісі, «таңба» сөзінің мағынасы таңбалардың көне заманда, яғни жеке және отбасылық меншіктің болмаған, тек рулық меншік болған кезде малдың тек белгілі бір рудың малы екенін білдіретін белгі ретінде пайда болғанын көрсетеді» [5, с. 410]. 
Н.А. Аристов өзге еңбектерінде түркі халықтарында таңбаның рулық меншікті білдіретіндігін қайталайды, ол таңбалар рудың өзге де мүліктерінде және оның мүшелерінде кездесетіндігін, «елтаңбалар», «мөрлер» және т.б. түрінде қолданатындығын қосады [6, с. 285].
Таңбалардың қолданылуы туралы қызықты мәліметтерді Н.И. Гродеков та береді: «Белгілі бір жерде молаларда немесе өзге де ескерткіштерде таңбалардың кездесуі бұрын сол жерде белгілі бір рудың қонысы болғандығының айғағы. Таңбалар молалардағы есімдердің орнында және түрлі құжаттарда да кездеседі» [7, с. 3]. 
В.В. Радловтың пікірінше: «таңба» сөзі рулық белгіні білдіреді. Таңбаны күйдіріп жылқыға басады [12, с. 815, с. 1005]. 
Торғай облысының әскери губернаторы болған Л.Ф. Баллюзек таңбалардың малдың айырым белгісі ретінде қойылғандығын, кейде, жазу білмейтін кейбір қазақтардың қолдың орнына да өз таңбасын басатынын айтады [9, с. 45-166]. Зерттеушілердің бірқатары қазақ даласындағы таңбаларды отбасы меншігінің белгісі дей келе, оның қызметін бұрынғысынан да шектеп тастайды. 
Бұл мысалдар қазақ жеріндегі таңбаларының функционалдық маңызының төмендеуінің қай кезеңнен басталғандығын көрсетеді. Бұрын елтаңбадан бір кем емес мемлекеттік маңызы болған, әлеуметтік-экономикалық қатынастарды реттеп отырған таңбалар патшалық Ресей саясатының күшейтілуімен байланысты бұрынғы құдыретінен айрылып, тіпті рулық белгі болудан да қала бастады, келе-келе отбасылық меншікті білдіретін белгіге айналып, Кеңес үкіметі тұсында ішінара белгілі бір колхоз, совхоз меншігін білдіретін жағдайға жетті. 
Қазан төңкерісіне дейінгі зерттеулер санатына қазақтардың рулық-тайпалық құрамы, таңбалары мен шежіресі бойынша құнды мұра қалдырған Ш.Ш. Уәлиханов [94, 95] пен Ш. Құдайбердіұлы еңбектері де [18, б. 3-78] енеді.
Кеңестік кезеңдегі зерттеулер тобының басында қазақтың жекелеген ру тайпаларының таңбаларын алғашқы болып қарастырған М. Тынышпайұлының 1925 ж. жарық көрген еңбегі тұрады [19, с. 3-75]. Бұнда келтірілген кейбір мәліметтер кейінгі зерттеуші ғалымдар арасында пікірталас туғызғанымен «Тынышпаев таңбаларын» олар өз еңбектерінде әлі де қолданып келеді.
Ал М.П. Вяткин болса отбасылық таңбаларды Тәуке хан енгізген деп жазады. Сондай-ақ ол: «...таңба дегеніміз – өте ежелде рулық меншікке қойылатын иероглифтік белгі. Тәукенің отбасылық таңбаларды енгізу туралы міндеттеген өсиетінің бар жоғын тексеру қиын; XVІІ ғ. қазақ таңбалары аз белгілі болған, алайда XVІІІ ғ. қазақ таңбалары рулық белгі сипатын жоя бастайды, бұл отбасы меншігінің белгісі болды. Ру таңбаларын жанұялық таңбаға айналдыру, ру таңбаларын өңдеу арқылы жасалды. Оның негізгі нобайы сақталып, кейбір детальдары өзгертілді жаңа белгілері қосылды немесе, оның қалыбы өзгертілді. Таңбаларды түрлендіру Тәукеге дейін болды ма, жоқ одан кейін басталды ма – ол туралы мәліметтер болмағандықтан пәлен деу қиын» деген пікір қалдырған [13, с. 117-118].
Кеңес дәуіріндегі қазақ таңбатану саласында ерекше орынды иемденетін келесі еңбек – С.А. Аманжоловқа тиесілі. Ол өз зерттеуінде тілдік мәселелерді қозғамас бұрын, қазақ тайпалары мен олардың өзара генетикалық туыстығы жөнінде жалпылама мәлімет беріп өтеді. С.А. Аманжолов еңбегіндегі таңбалардың графикалық бейнесі де зерттеушілер назарынан тыс қалған емес [20, с. 3-458].
ҚазССР тарих, археология және этнография институты ұйымдастырған этнографиялық экспедиция нәтижесі 1968 ж. В.В. Востров және М.С. Мұқанов еңбектерінен көрініс тапты. Онда авторлар қазақ жүздері мен ру-тайпаларының шығу тарихын, қазақ халқының этникалық құрамын анықтауға күш салып, далалық материалдардың негізінде қазақ ру-тайпаларының шежіресін, ұранын және таңба белгілерін келтіреді [21, с. 3-254].
М.С. Мұқановтың 1974 ж. жарық көрген келесі зерттеуі орта жүздің ру-тайпаларына қатысты болды. Онда қазақтың этникалық тарихын зерттеуге байланысты бұрынғы еңбектермен қоса, әрбір рудың таңбасы нақты көрсетіліп, сол таңбалар бойынша ру немесе оның жеке бөліністерінің көші-қон бағыты анықталады [96].
І.К. Кеңесбаевтың әзірлеуімен 1977 ж. «Қазақ тілінің фразеологиялық сөздігі» жарық көреді. Сөздікке енген «Ен-таңба» атты мақаласында таңбаға қатысты көне деректер, таңбалардың сырт бейнелері және олардың атаулары беріледі [97].
Таңбалар туралы мәліметті жекелеген мақалалардан да көруге болады. Мысалы, «Тамғалы тас» жазуын Ә.Х. Марғұлан [98], таңбалардың теңгелерде кездесуін А.Н. Бернштам [99], З. Бурнашева [100], О.И. Смирнова [101] қарастырған.
Оңтүстік Қазақстан керамикасындағы таңбаларды У.Х. Шәлекенов (Баласағұндағы соғды жазуы) [102], және олардың пайда болуын VI ғ. жатқызған К.М. Байпақов та [103] келтіреді.
Тәуелсіздік алғаннан бергі зерттеулердің өзін екі топқа бөліп қарастыруға болады. Бастапқыда таңба тақырыбын зерттеушілер саны күрт артып, таңбалар көптеген ғылыми және ғылыми-танымдық жарияланымдарға арқау болды. Олардың қатарында Б.А. Қожабекұлы [104], Ә. Әбіласан [105], М. Ибраев [106], Қ. Салғараұлы [107], А.Б. Ордабаев [108], М.Ж. Жаксыгарина [109] сондай-ақ Е.С. Омаровтардың еңбектерін атауға болады [110]. 
Бұлардан бөлек, таңбатанудың өзекті мәселелерін шешіп тастамаса да, деректік қорын байытқан, зерттеудің түрлі бағыт-бағдарын анықтауға мүмкіндік берген бірқатар монографиялық еңбектер де жарық көре бастайды. 
Мысалы, Х. Арғынбаев, М. Мұқанов және В. Востровтың «Қазақ шежіресі хақында» монографиясында қазақ руларының қалыптасу жолдары және ен-таңбалары кеңінен қарастырылған [23, б. 100-108]. 
Өз зерттеулерінде Батыс Қазақстанның жерлеу архитектураларындағы таңба белгілерін қамтыған С.Е. Әжіғали 1978-2001 жж. төрт жүзге жуық ескерткішті зерттеу нәтижесінде аймақты мекендеген оғыз-қыпшақ тайпаларының, түркімен руларының және қазақтың кіші жүз руларының таңба-белгілерін ажыратып көрсетіп, мерзімдеп береді [32, с. 3-652]. 
Заң ғылымдарының кандидаты М. Искакованың «Қазақ таңбалары» монографиясы таңбаларды зерттеудің дәстүрлі әдіснамаларын негізге алмағандығымен, талдаудың өзіндік әдістерін қолдануымен ерекше. Автор таңбаларды діни-эзотерикалық нышандар деп атап, билік белгісінен бастап, рулық меншік белгісіне дейінгі өткерген тарихи жолын өзіндік зерттеушілік призмасы арқылы жеткізеді [111]. 
Ал қазақ даласы таңбаларының әлемдік таңбатану алаңына шығарылып, ғылыми мәселе ретінде арнайы әдістемелік тұрғыдан зерттеле бастауы екі мыңыншы жылдың екінші он жылдығына тиесілі деуге болады. Оның бастауында Ж.Е. Пим, С.А. Яценко, О.Т. Перриндердің редакторлық етуімен 2010 ж. Лондонда жарық көрген «Дәстүрлі таңбалау жүйесі» жинағы тұр [112]. Оның ішіне отандық зерттеушілердің қазақ таңбатануының өзекті мәселелерін көтерген мақалалары енген. Сондай-ақ, осы жылы диссертация авторының телавторлығымен көне түркі таңбаларын зерттеу бойынша тұңғыш жинақ жарық көреді [49, с. 3-166]. Онда көтерілген негізгі мәселелерді З.С. Самашев «Көне түркі графикасы» еңбегінде одан әрі өрбітеді [48, с. 3-314].
Жалпы, отандық таңбатану енді ғана қалыптасып, дамып келе жатқан сала болғандықтан қазіргі уақытта оның мынадай негізгі өзекті мәселелері бар екендігі айқындалып қалды: 
Біріншіден, таңбаларды зерттеудің ортақ әдіснамасын қалыптастыру. Таңбаны зерттеушілер гуманитарлық ғылымдардың тарих, археология, этнография, түркология, филология, заңтану салаларының мамандары болғандықтан әркім өзіне қолайлы әдіс-тәсілдерді негізге ала отырып жазған жұмыстарын бір ізге түсіру әзірше мүмкін болмай отыр. 
Екіншіден, «таңба» сөзінің шығу тегі қазақ таңбатануы ғана емес, әлемдік таңбатануда әлі күнге пікірталас туғызатын мәселе күйінде қалуда. 
Үшінші мәселе «таңба» анықтамасына қатысты. Таңбаны зерттеушілердің көңілінен шығатындай ортақ анықтама қабылдау қажеттігі де байқалып отыр. Таңба, белгі, нышан, мөр, салық және т.б. ұғымдарда қолданылып жүрген «таңба» сөзіне белгілі бір анықтама беріп, «шегелеп» алмайынша зерттеу нысанының, бағыт-бағдарының нақты болуы да күмәнді болмақ. 
Төртінші мәселе таңбаның белгілі бір аумақтағы, уақыт мерзіміндегі және этникалық ортадағы қызметіне қатысты. Таңба қызметінің түрленуіне, бұрынғы қызметінің жойылуына немесе тарылуына, жаңа қызметінің пайда болуына нелер ықпал еткендігін анықтау таңбаның деректік маңызына да тікелей ықпал ететіндігі сөзсіз. 
Бесінші мәселе қазақ жерін түрлі кезеңдерде мекен еткен халықтардың таңбаларын түрлерге бөлу және жіктеу мәселесі. Қазақстан жерінің археологиялық зерттелуі біркелкі болмағандықтан бұл әлі бірталай уақытты алатын күрделі мәселе. Алайда ең болмағанда ғылыми айналымға енген таңбаларды формальды-типтік белгісіне қарай сұрыптау жұмыстары атқарылуы тиіс. 
Алтыншы мәселе қазақ даласындағы таңбалардың сабақтастық мәселесі. Қазақстан аумағын мекен еткен ежелгі халықтардың таңбалары мен қазақ таңбаларының арасында дәлелдеуге келетін сабақтастық бар ма, жоқ па, соны анықтау мәселесі. Бұл қазақ халқының қазіргі уақыттағы территориялық және этникалық тұтастығының түп-тамырының қаншалықты тереңде жатқандығын анықтау үшін маңызды. 
Жетінші мәселе қазақ даласы таңбаларының ұштастық мәселесі. Түрлі дәуірлерде іргелес, шекаралас болған халықтардың таңбаларымен арада дәлелдеуге келетін ұштастық бар ма, жоқ па, соны анықтау мәселесі. Бұл мәселе шешімін тапқан жағдайда таңбаларды түрлі кезеңдердегі саяси, экономикалық және мәдени қарым-қатынастардың деңгейін анықтау барысында дерек көзі ретінде қолдануға мүмкіндік береді. 
Қазақ таңбатануының тарихнамалық мәселелерін талдай келгенде жоғарыда санамалап көрсетіп отырған жеті түйіткілді сұрақ туындады. Аталған ғылыми мәселелер оң шешімін тапқан жағдайда отандық таңбатанудың ақтаңдақ тұстары жабылары сөзсіз. Алайда бұлардың қай-қайсысы да бір ғана диссертациялық зерттеу жұмысы шеңберінде шешілетін мәселе емес, арнайы ғылыми-зерттеу институты атқаруы тиіс ауқымды ғылыми проблемалар. Біздің көздегеніміз – осы мәселелерді жарыққа шығарып, ғылыми ортаның назарын аудару. Себебі қазіргі уақытта орын алып отырған геосаяси жағдайда, таңбалардың, қазақтың мәдени-тарихи және территориялық тұтастығының тереңде жатқанына дәлел бола алатын толыққанды дерек екендігін ғылыми тұрғыда дәлелдеп, әлемге танытудың маңызы зор. 


1.2 Таңба-белгілерді зерттеу әдіснамасы
Қазіргі уақытта ортағасырлық Еуразия даласын мекен еткен халықтардан қалған таңба-белгілерді зерттеушілер санының күн санап өсуіне байланысты ғылыми және ғылыми-танымдық әдебиеттердің қатары күрт артуда. Бұлардың арасында таңбаларға тікелей немесе жанама қатысы бар түрлері де кездеседі. Таңба-белгілерді зерттеушілердің барлығы бірдей таңбатану саласының мамандары болмағандықтан ғылыми айналымда жүрген еңбектердің арасынан заманауи таңбатанудың, соның ішінде ортағасырлық таңба-белгілерді зерттеудің өзекті мәселелерін шешуге қабілетті дегендерін сұрыптап алудың өзі үлкен бір мәселеге айналып отыр. Сондықтан, «тарихнамасы» деген желеумен отандық таңбатануға қатысты ғылыми әдебиеттердің бірінен-біріне көшіп жүрген «дәстүрлі» тізімді келтіріп жатпай, алдымен қазіргі уақытта ортағасырлық Ұлы дала белдеуін мекен еткен халықтардан қалған таңба-белгілерді зерттеудің мән-мағынасын, міндеттерін, әдіснамасын және т.б. өзекті мәселелерін белгілейтін еңбектерге талдау жасауды жөн көрдік. Оның үстіне диссертация авторы тақырыптың «тарихнамалық» қырларын осы уақытқа дейін жария еткен мақалаларында келтіріп өткендіктен бұл жерде қайталап жатуды қажетсіз деп таныдық [113, 114]. 
Қазақстан тәуелсіздігін алғанға дейін автохтонды халықтың таңба-белгілері, олардың түрлері, шығу тегі, таралу аймағы, шекаралас және туыстас халықтардың белгі жүйелерімен ұқсастықтары және айырмашылықтары мәселелерін зерттеуге мүмкіндік берілмеді [42, с. 225]. Сондықтан бұл мәселе алыс-жақын шетелдік ғалымдардың еншісінде қалды. 
Бұл жерде арнайы ескерте кететін бір нәрсе, отандық таңбатану енді қалыптасып келе жатқан жаңа сала, оның негізгі мәселелері, теориялық-әдіснамалық негізі нақты белгілене қойған жоқ. Оның үстіне анықталған жартас суреттері мен археологиялық жәдігерлерден, кейбір қолжетімді жазба деректерден басқа деректік базасы мұрты бұзылмаған күйінше жатыр. Жазба деректердің дені қытай, араб, шағатай, француз (ХІХ ғ. – ХХ ғ. басы аралығындағы орыс және түркілік академиялық ортаның таңбаларға қатысты кейбір еңбектері) тілдерінде және түркі халықтарының әрқайсысының өз тілінде болғандықтан оларды зерттеп басын біріктіру келешектің еншісінде. 
Қолда бар материалдарды сараптай келе осы бағыттағы ең бірінші, ең негізгі мәселе, ол – ортағасырлық таңбалардың шығу тегі мәселесі екендігіне көз жеткіздік. 
Археологиялық, этнографиялық, түркітанушылық және деректанушылық зерттеулер барысында Қазақстан аумағынан көптеп табылып жатқан ортағасырлық таңба-белгілер бүгінде кеңінен қарастырылып отырған ғылыми мәселеге айналды. Жекелеген ғалымдар оларды өздерінің жүйелі зерттеу нысанына айналдырып та үлгерді. Нәтижесінде осы тақырып төңірегінде жазылған еңбектер көбейді [39, с. 91]. А.Е. Рогожинский бұл еңбектерді талдап, зерттеушілер жіберген негізгі кемшілік-қателіктерді көрсетіп мақала жариялап та үлгерді [40, с. 227]. Осы тектес ғылыми жарияланымдардың көбейгендігі сондай, отандық таңбатануда «Қазақ даласының ортағасырлық таңбаларының зерттелуі» тақырыбында арнайы мәселе көтеріп, бүгінге дейін қалыптасып үлгерген әртүрлі пікірлер мен болжамдарды бір ізге түсіретін уақыт жетті. Жалпы, ортағасырлық халықтардан қалған таңба-белгілер қазірде еліміздің барлық аймақтарынан үздіксіз анықталу үстінде, әзірше нақты түрлері мен санын есепке алу мүмкін емес. Сонымен қатар, еліміздегі археологиялық ескерткіштердің зерттелуінің әркелкі болуы, жазба деректердің түпнұсқасы мен аудармасындағы елеулі айырмашылықтар, қарастырылып отырған уақыттың тарихи ақтаңдақтарының көп болуы және т.т. таңба-белгілердің түп-төркіні, атқарған қызметі, семантикасы, этноәлеуметтік-мәдени маңызы сынды мәселелерді топтастырып, бір жүйеге келтіруге кедергі болуда. Алайда бүгінде деректер базасы біршама қордаланып, аралық қорытынды жасау мүмкіндігін туғызды. Ғылыми айналымда жүрген деректерді сараптау – ортағасырлық таңба-белгілерді қазақ даласын ортағасырларда мекен еткен ірі-ірі этникалық бірлестіктердің атауларына сәйкестендіріп: көне түркі, түргеш, оғыз, қарлұқ және ерте қарахан дәуірлеріне тән таңбалар деп бөліп көрсетуге болатынын байқатты. Ортағасырлық қазақ даласы таңбаларының түп-төркіні тас ғасырына дейін тереңдегенімен, нақты бір белгілер жүйесі есебінде қалыптаса бастаған кезеңі қола дәуірі [49, с. 7]. Бертінгі зерттеулер Еуразия даласындағы ортағасырлық таңба-белгілердің шығу төркіні түркі-моңғолдық екендігін көрсетіп отыр [24, с. 100; 115-120]. Дегенмен осы тұжырымға қайшы пікір білдірген зерттеушілер қатары да күн санап артуда. Олар таңбаның шығу тегін түрлі жазба деректерге сүйене отырып қазіргі Қытай аумағымен байланыстыруға талпынуда [25, с. 108; 121, 122]. Пікірталастың осындай қызған шағында В.В. Тишин көне түркі таңбаларына анықтама беретін терминдер деп және онысын әртүрлі жазба деректермен дәйектеп, бес түрлі атау ұсынды [122, с. 107]. Бұл жайт алдағы уақытта осы мәселеге жаңаша, басқа қырынан қарау қажеттігін байқатты. Әлі күнге толық шешімін таппаған мәселелердің бірі – ортағасырлық таңбаларды зерттеу әдістемесін қалыптастыру болып саналады. Әзірше тек петроглиф-таңбаларды зерттеу әдістемелері ғана белгілі [39, с. 91; 47, с. 117-118]. Ортағасырлық Ұлы дала белдеуіне тән таңба-белгілер еліміздің түкпір-түкпірінен табылып жатқанын жоғарыда атап өттік. Солардың арасында ең жақсы зерттелгендері – Қазақстанның оңтүстігі, шығысы, батысы және Жетісу жерінен табылған жартас бетіндегі таңбалары [38, с. 217-224], жылжымайтын ескерткіштерден анықталған таңбалар, қыш бұйымдардағы таңбалар және теңгелерге салынған таңбалар. А.Е. Рогожинский тек жартас таңбаларының өзі бес жүзден асатынын, екі жүзге жуық жерден анықталғандығын және негізгі типі қырықтай болатынын және солардың кейбірінен бірнеше туынды таңбалар жасалғанын айтады. Сонымен қатар, оларды көне түркі, түргеш, қарлұқ және ерте қарахан, оғыз дәуірлеріне жататын таңбалар деп мерзімдейді [37, с. 54]. Бұлардың ішінде көне түркі дәуіріне жатқызылатындары – «он оқ бұдын» тайпаларына тән таңба-белгілер [34, с. 112]. Зерттеуші Н. Базылхан бұл таңбаларды қызметіне қарай алтыға бөліп, рудың, тайпаның, этносаяси бірлестіктің, әулеттің, жанұяның, мемлекет басқарушысының таңбалары деп көрсетеді [118, с. 196]. Ал түргеш таңбалары теңгелердің бетінен жиі кездесіп жатады. Оларды анықтау және зерттеу, 1939 ж. ежелгі Сарыга қалашығының қазбасы барысында анықталған мыстан жасалған төрт түргеш тиынын А.Н. Бернштам оқып, жария еткен кезден басталады [99, с. 67]. О.И. Смирнова түргеш тиынындағы таңбаның көне түркі әліпбиіндегі ат әрпіне сәйкесетіндігін анықтаған [43, с. 81]. Ал түргеш таңбасы бейнеленген тиындар Отырар шұратында VIII ғ. 30-шы ж. бастап қолданылған [34, с. 113]. Түргеш таңбаларын А.Е. Рогожинский өзге петроглиф-таңбалар арасынан теңгелердегі таңбаларға ұқсастықтары бойынша ажыратқан [37, с. 60]. Бүгінде Жетісудан табылып отырған қарлұқ таңбаларының таралу ареалы өте кең: оңтүстік-шығыс, оңтүстік-батыс және орталық Моңғолиядан бастау алып Алтай және Оңтүстік Қазақстан жерлеріне дейін жетеді [123]. А.Е. Рогожинскийдің пікірінше қарлұқ таңбалары қазақ жерінде 745 ж. кейін, яғни Жетісуға қарлұқ тайпаларының қоныс аударуына байланысты пайда болған [41, с. 170]. Сондай-ақ, қарлұқ тиындарындағы таңбалар турасында П.Б. Лурьенің еңбегінде баяндалады [124]. Ерте қарахан дәуірі таңбалары Талас жазығында орналасқан ескерткіштерден табылған және осыларға ұқсас таңбалар Қырғыз және Талас Алатауы петроглифтерінен, түргештен кейінгі кезең тиындарынан және қыштан жасалған бұйымдардан анықталған [37, с. 61]. Ал оғыз таңбалары туралы мәліметтер ортағасырлық жазба деректерінде кездеседі. Махмұд Қашғаридың «Диуани лұғат ат-түрік» еңбегінде оғыздардың жиырма екі руының таңбасы, Рашид ад-Диннің «Жылнамалар жинағында» жиырма төрт ру таңбасы бар екендігі жазылса, Әбілғазы Баһадүр ханның «Түрік шежіресінде» және Өтеміс қажының «Шыңғыснамасында» да осыған ұқсас деректер келтіріледі [118, с. 198]. А.Е. Рогожинский болса оғыз таңбалары батыс және оңтүстік Қазақстан жерлерінде көптеп кездесетінін атап өтеді [37, с. 61]. С.Е. Әжіғали Арал-Каспий бойының мемориалдық ескерткіштеріндегі таңбаларды үш топқа бөледі. Соның ішінде ерте оғыз кезеңіне Махмұд Қашғари еңбегінде келтірілген таңбаларды жатқызады. Аталмыш таңбалардың ерте кезең ескерткіштерінде жүйелі сақталмағанымен, осы аймақта VI-VII ғғ. бастап қолданыла бастаған деп санайды. Ортаңғы топқа Арал-Каспий өңірінде X-ХІ ғғ. белгілі таңбаларды кіргізеді. Ал соңғы топты Каспий бойын XIII-XVII ғғ. мекендеген оғыз-түркімен тайпаларының таңбалары құрайды [125]. 
Сонымен, байқалып тұрғандай, қазақ даласының ортағасырлық халықтарының өміріндегі этноәлеуметтік-мәдени үдерістердің өзегінде тұрған «таңбалар» – олардың орналасу шекараларынан бастап [33, с. 280], дүниетанымынан, наным-сенімдерінен, ішкі-сыртқы саясатынан, туыстық және қоғамдық қатынастарынан, саяси-экономикалық әлеуетінен және бағдарынан хабар беретін құнды деректер болып табылады. Осыдан келіп өзекті екі мәселе туындайды. Біріншіден, таңбаларды қазіргі ғылым әдістермен жан-жақты зерттеп, толыққанды деректер қатарына қосу қажеттілігі. Екіншіден, осыны пайдалана отырып, бүгінгі таңда қазақ халқының иелігіндегі территориялық және этникалық тұтастықтың түп-тамыры тереңде жатқанын дәлелдеудің маңыздылығы.
Қазіргі таңда теориялық-методологиялық мәселелер отандық таңбатанудың ең әлсіз тұсы. Біздің білуімізше ғылыми институттардың ешқайсысында арнайы таңбатану бөлімі жоқ. Тек бірді-екілі зерттеушілер ғана бүтіндей ғылыми ұжым атқаруы тиіс жүкті арқалап, шамалары келгенше әрекет жасауда. Олардың алдыңғы қатарында А.Е. Рогожинский мен В.А. Новоженовты атауға болады. Негізінен таңба-петроглифтерді зерттеумен айналысатын бұл ғалымдар өз ғылыми қызығушылықтары шеңберінде ондаған жылдар бойы жүргізген зерттеулерінің негізінде жартастағы таңба-белгілерді зерттеу әдістерін қалыптастырып отыр. 
Алдымен В.А. Новоженов ұсынған Орталық Азия петроглифтеріндегі таңба тәріздес белгілелерді сәйкестендіру әдістеріне тоқталар болсақ, зерттеуші ежелгі таңбаларды зерттеудің кем дегенде екі тәсілі бар деп білеміз дейді. Біріншісін «ретроспективті» деп атап, петроглифтер арасынан табылған таңбаны осы таңба-белгі орналасқан аумақты ежелден мекендеп келе жатқан түркі халықтарының шежіресінде сақталған таңбамен салыстыру тәсілі деп келтіреді. Жартастағы көне белгілерді этнографиялық түрлерімен «ұқсас-ұқсамайтын» қағидатын негізге ала отырып салыстыру олардың классификациясын түзуге және таралу аймағын анықтауға мүмкіндік береді деп санайды. Алайда бұл тәсілдің кемшілігі де бар екендігін жасырмайды. Осы тәсілді қолданған кезде бұл белгілердің уақыт өте келе түрленіске ұшырайтындығы есепке алынбай қалатынын мойындайды. Әрине таңбалар бірден осындай дайын пішінге түсе қалмағаны түсінікті жайт, оларға уақыттың әсері болмады десек те жалған айтқан боламыз. Зерттеуші жазу пайда болғанға дейінгі графикалық канонның қалыптасу үдерісі мыңжылдықтар болмаса да бірнеше ғасырға созылған болуы мүмкін, біз осы этникалық маркерларды салу дәстүрінің нақты қай уақытта басталғанын білмейміз, бәлкім ол Еуразия даласы жаппай мал шаруашылығына көше бастаған б.д.д. ІІІ мыңжылдықтың басында қалыптаса бастаған болар дейді. Ол сондай-ақ, көптеген социумдар ассимилияцияға түскен, басқалардың ішіне толық сіңісіп кеткен, не болмаса жаңа этникалық құрылымдар қалыптастыруға қатысқан жағдайда бұл үдерістер этникалық маркерлер мен олардың графикасына қалай әсер еткенін кім білсін деп тұжырымдайды [47, с. 117].
Келесі тәсіл ретінде зерттеудің кейбір кезеңдерін компьютерлендіруді, таңбаға тәріздес белгілерге «сырын ішіне бүккен зат» есебінде қарауды ұсынып, біздің таңба туралы біліміміз артқан сайын оның түйіні де шешіле бермек деп келтіреді [126]. 
Әрі қарай В.А. Новоженов ұсынған екінші тәсілге кеңінен тоқталып, тарқатып өтсек. Ол бұны «мәліметтер базасы» және «рәсімдер» деп атап, компьютерлік жүйелерді тәжірибеде қолданудың екі деңгейін бөліп көрсетеді: мәліметтер базасын құру үшін қарапайым ішжүйені қолдана отырып құрылымын және сипаттау қағидаттарын әзірлеу; жасанды интеллект элементтерін – эксперттік жүйені қолдана отырып жүйенің мүмкіндігін арттыру. Ол ұсынған Мәліметтер базасының принципиалдық сұлбасы мынадай бірнеше рәсімнен тұрады: енгізу; сипаттау; талдау; құжаттау; суреттеу; салыстыру, сәйкестендіру және талдау; верификациялау; мерзімдеу; картаға түсіру. Сонымен қатар зерттеуші бұл әдіс петроглифтанушылар, түркітанушылар, нумизматтар, рунологтар және басқа да іргелес ғылымдардың өкілдері күштерін біріктіріп зерттеу жүргізген жағдайда ғана тиімді болатынын жеткізеді [47, с. 119-121].
Диссертация авторы, В.А. Новоженов ұсынып отырған компьютерлік әдістің нәтижесі тікелей адами факторға байланысты екендігіне, таңбаға қатысты болмаса да жалпы археологиялық зерттеулер жүргізу барысында өзі жүргізген жеке эксперименттері негізінде көз жеткізген болатын. Егер маманның тәжірибесі аз болса, ең бастапқы кезеңде, яғни деректерді сұрыптап сәйкесті компьютерлік бағдарламаға жүктеу барысында жіберген аздаған қателіктің өзі зерттеудің қорытындысын іске алғысыз қылып тастайтыны байқалған. Сол үшін таңбаларды зерттеу барысында компьютерлік бағдарламаларды қолданып кешенді жұмыс істейтін ұжымның басында далалық тәжірибесіне теориялық білімі сай келетін сақа ғалымның тұрғаны жөн. Себебі жасанды интеллект алдын-ала енгізілген алгоритмдердің негізінде жұмыс істейтіндіктен кейбір адами факторға тәуелді нюанстарды есепке алуға қауқарсыз болып келеді.
Өзінің сан жылдық жеке тәжірибесі негізінде таңбаны зерттеу әдіснамасын жасап ұсынған келесі зерттеуші – А.Е. Рогожинский де кәсіби біліктілігі жағынан археолог-петроглифтанушы маман. Ол палеомәдени кеңістікте петроглифтер, жазбалар, тұрақтар, обалар, ғұрыптық кешендер, дәстүрлі коммуникациялар қалдықтары және т.б. қатар тұратын, таңба белгілер салынған таңбақолдану ескерткіштерін археологиялық ландшафттың маңызды элементі ретінде кешенді тәсілдерді қолдана отырып жан-жақты зерттеуді ұсынады. Бұндай тәсілдердің қатарына белгілерді археологиялық мәнмәтіннен, яғни олармен қатар жүретін бейнелеу кешендері мен эпиграфикадан ажыратып алуға бағытталған құжаттау және бейнелеу тәсілдерін келтіреді. Жинақта бірнеше таңба кездескен жағдайда олардың қандай кезекпен түсірілгендігі петроглифтануда қалыптасқан мынадай әдістермен жүзеге асырылады деп келтіреді: салыну техникасын және зеңжар басу жағдайын бақылау, бейнелердің өзінің және іргелес гравюралардың стратиграфиясы мен планиграфиясын талдау [37, с. 54]. 
Оның айтуынша зерттеудің маңызды кезеңі - жекелеген ескерткіштердің құрамындағы белгілер арасынан тұрақты түрде үйлесетін пішіндер тобын анықтау болып табылады. Белгілерді және түйіндес бейнелеу кешенін (және немесе эпиграфиканы) топтастыру нәтижелері белгілердің синхронды топтамасын табуға және олардың релятив позициясын анықтауға мүмкіндік береді деп санайды. Таңбалар сериясының салыну мерзімі бейнелеу кешенінің ақпараттық толымдылығына, тұтастай алғандағы археологиялық мәнмәтініне, сондай-ақ белгілерді сәйкестендіру үшін аса маңызды мәліметтер беретін нумизматикалық материалдардағы және эпиграфикалық тасмүсіндерді қоса алғандағы жазба ескерткіштердегі деректерге қарай анықталады деп келтіреді [37, с. 55]. Ол зерттеудің тағы бір басты әдісі ретінде белгілерді аймақтық картаға түсіруді атайды. Бұл әдіс таңбалардың түрлі типінің территориялық таралу көрінісін, белгілердің тұрақты түрде үйлесім тапқан серияларының ареалын, таңба салушылар тобының орын ауыстыру қарқынын және болжамды бағыттарын анықтауға мүмкіндік береді деп жазады. Бұлардың барлығы таңбаларды сәйкестендіру және деректерді талдау мақсатына қол жеткізуге мүмкіндік береді деп келтіреді [37, с. 55]. А.Е. Рогожинский өзі ұсынған бұл әдістердің өміршеңдігін өз зерттеулері арқылы дәлелдеп келеді. Қазіргі уақытта Қазақстан аумағынан іздестіріліп, табылып, зерттеліп ғылыми айналымға енгізілген ортағасырлық таңбалардың басым көпшілігін таңба-петроглифтер құрайды десек, олардың денін тауып зерттеген осы А.Е. Рогожинский болып табылады. 
А.Е. Рогожинский ұсынған таңбаларды зерттеу әдіснамасы жетілдіріліп, 2019 ж. ұжымдық еңбекте төмендегідей тарқатылып айтылады. Алдымен, зерттелетін таңбақолдану ескерткіштерінің құжаттама жиынтығына мыналарды кіргізеді: ескерткіштер орналасқан жерлердің GIS бағдарламасымен жасалған егжей-тегжейлі карталары мен жоспарлары; таңба-петроглифтердің және оларға ілеспе археологиялық және эпиграфикалық нысандардың өзара орналасуын индекстейтін панорамалық фотосуреттер; таңбалары және басқа да петроглифтері бар жартас беттері фрагменттерінің, жалпы көріністерінің фотосуреттері және олардың көшірмелері; белгілердің салыну техникасының, зеңжарларыңның түстеріндегі айырмашылықтарының, таңба-петроглифтердің стратиграфиясының, олардың экспозициясының және т.б. қысқаша сипаттамасы келтірілген реестр. Мұндай құжаттамалар таңба-белгілерді типологиялық жіктеуге және мерзімдеуге қажетті бастапқы мәліметтердің ауқымды бөлігін өңдеуге мүмкіндік беретіні дәлелденген [26, с. 32]. 
Қазақстан аумағындағы ортағасырлық таңба-петроглифтерді зерттеушілер оларды көшпелілердің бертінгі этнографиялық кезеңінің таңбаларынан ажыратып алу қиындығын айтады, кейде керісінше алдыңғы, ерте темір дәуірі таңбалары ортағасырларда жаңартылып, негізгі бейнесін түрлендірілгендіктен оларды тану мен сәйкестендіру әдеттегіден күрделене түседі. Таңбалардың қатысты және абсолютті мерзімделуі бейнелеу кешенінің ақпараттылығына және тұтастай алғандағы археологиялық мәнмәтініне қарай жасалады, сондай-ақ жоғарыда аталып өткендей нумизматикалық, жазба және басқа да деректер басшылыққа алынады [26, с. 33]. 
Зерттеудің басты әдістерінің бірі болып табылатын таңба-белгілерді картаға түсіру әдісі арқылы таңбалардың өзі орналасқан ландшафттың басқа да нысандарына қатысты орналасуына байланысты әлдебір заңдылықтардың бар-жоғын анықтауға болады. Бұл әдіс жоғарыда А.Е. Рогожинскийге сілтеме келтіре отырып жазылған нәтижелерден бөлек, таңбаларды іздеу-барлау жұмыстарына да өз септігін тигізеді деп ойлаймыз. Таңбалар әдетте жергілікті жердің ландшафтында адам аяғы бара бермейтін биік жерлердегі ғұрыптық орындарда, құдықтарда, жерлеу ескерткіштерінде, бәдіздерде, белгілі бір этникалық топтың шекараларында немесе ордасында кездесетіндіктен олардың орналасуындағы заңдылықтарды білу, жаңа таңбақолдану ескерткіштерін ашуға мүмкіндік береді деп санаймыз. 
Таңбаларды сәйкестендіру, яғни олардың иелерінің этномәдени/этносаяси тегін анықтау әлі күнге күрделі мәселелердің бірі болып қалып отыр. Осы тұрғыдан алғанда зерттеушілер таңбақолдану ескерткіштері ареалдары сәйкес келген жағдайда ортағасырлық таңба-белгілер топтарының салынған уақытын (шамалап болса да), сондай-ақ олардың таралу аймақтарының қалыптасу себептерін, таңбаларды қалдырған халықтардың аймақтық-шаруашылық және саяси байланыстарын жаңғырту үшін экстраполяция әдісін қолданған тиімді екендігін айтады [26, с. 35-36]. 
Зерттелу деңгейі жағынан таңба-петроглифтерден кейінгі екінші орында тиындардағы таңбалар тұр деуге болады. Қазіргі уақытта Батыс түркі, түргеш, қарлұқ қағанаттарының тиындарын жеке-жеке анықтап, жіктеп ғылыми айналымға енгізген Г.Б. Бабаяров тиындарды зерттеу барысында мына фактілерді ескеру қажеттігін жазады: тиын бетіндегі титулдардың сол кезде сол аймақта билік құрған мемлекет басшыларының дәрежелеріне сәйкестігі және реттілігі; дәл сол мемлекеттік бірлестікпен ғана байланысты нақты билеушілердің аттары мен титулдарының болуы; иконографиясының ұқсастығы; таңбаларда аздаған өзгешеліктер болатындығына қарамастан ортақ прототипке сәйкес келетіндігі [127]. Сонымен қатар ол өзінің таңбаларды сәйкестендіру бойынша жүргізіп келе жатқан жұмыстарына қатысты айтылып жүрген сынға былайша: «Қалай болған күнде де тиындар мен жартас бетіндегі таңбалардың арасында сәйкестіктің болмауын олар салынған материалдың ерекшелігімен түсіндіруге болады, яғни түрлі бейнелер түсіруге ыңғайлы металға салынған таңба мен металға кереғар сападағы тас бетіне түсірілген таңбаның арасынан дәлме-дәл ұқсастықты күтуге болмайды», - жауап береді [127, с. 51].
Ортағасырлық таңба-белгілердің зерттелуіндегі тағы бір шешілмеген түйінді мәселе – түркі таңбаларының орхон жазуларымен байланысы. Бұл мәселеге алғаш назар аударған Г.И. Спасский 1810 ж. «Түстік Сібірде ашылған ежелгі жазулар мен тастағы белгілер туралы» кітабында Енисей, Абакан, Туба, Камышты өзендерінің бойында орналасқан тастағы жазулар туралы айта келе, егер бұл жазулар Сібір көшпелілерінің, Қазан губерниясының, тағы да басқа кейбір халықтардың арасында Таңба немесе Тавра атымен күні бүгінге дейін сақталып келе жатқан иероглифтер және т.с.с. шартты белгілер болмай, жазу болып шықса олардың шығу тегін Шығыстың руналық, т.б. көне және жаңа жазулардан іздеген дұрыс болар деп жазып кеткен [128]. 
Н.А. Аристов болса Орхон әліпбиіндегі 38 әріптің 29-ы түркі руларының таңбаларымен сәйкес келеді, тек 9-ы ғана бұл жерде келтіріліп отырған таңбаларға ұқсамайды деп келтірген [5, с. 418-419].
Ізінше Н. Маллицкий «Орхон жазбаларының түркі таңбаларымен байланысы» атты мақала шығарып, кейбір таңбалар уақыт өте келе белгілі бір рулардың құрып немесе талқандалып кетуі себепті мүлдем жойылып кеткен болуы мүмкін, қалай болған күнде де таңбалардың мың жарым жылға жуық уақыт ішіндегі тұрақтылығы таң қалуға тұрарлық деп жазады [129].
А.С. Аманжолов болса В. Томсен, О. Доннер, Ф. Альтхейм, Дж. Клаусон сынды түркі руникалық әліпбиінің экзогенді шығу тегін қолдаушы зерттеушілер тобымен, керісінше Н.А. Аристов, А. Дж. Эмре тәрізді осы жазбаның эндогенді шығу тегіне жүгінетін екі түрлі топ ғалымдары бар екендігін келтіреді және соңғы топқа И.А. Батмановты да қосады [51, с. 82].
Қазақ ғалымдарының арасында руна жазуының таңбалық (өзіндік) шығу тегі туралы идеяны алғаш ұсынған А.С. Аманжолов болды және оның бұл идеясы Ә.Х. Марғұлан тарапынан қолдау тапты [130].
Отандық филолог ғалым А.Қ. Қайыржанов ғылымдағы осы аталмыш көзқарасқа «таңбалық (пиктографиялық (идеографиялық)) теория» деген атау беріп, қазіргі уақытта толық ғылыми талдауға ие бола алмай отыр деп келтіреді [131]. Сондай-ақ, бұның объективті себебі ретінде еуразия көшпелілері таңбаларының әлі күнге толық жиналып болмағандығын көрсетеді. Түркі руналарының шығу тегін тек бір Моңғолиядан немесе тек бір Алтайдан жинақталған таңбалар негізінде қорыта салуға болмайды дегенге саяды. Осының салдарынан соңғы жылдары Қазақстанда квазиғылымдық мақалалар саны артты дей отырып, олардың авторларының С.А. Аманжоловтың, О. Акчокраклының, И. Баскидің, В.В. Востров пен М.С. Мұқановтардың, А.Н. Гертманның, В.С. Драчуктың, Э. Махмуттың. М.Ч. Кудаевтың, П.И. Кеппеннің, П. Небольшиннің В.С. Ольховскийдің, Э.И. Соломониктің, Э. Триярскийдің, В.И. Филоненконың, С.А. Яценконың және т.б. еңбектерімен таныстығы жоқ деп өз қынжылысын білдіреді. Ол Еуразия көшпелілерінің барлық таңбалық материалдарын, сонымен қатар, Хуанхэ, Солтүстік Балқан, Румыния, Молдова, Венгрия, Қырым, Украина, Түркия, Еділ бойы, Солтүстік Қара теңіз бойы, Моңғолия, Алтай, қазақ жүздерінің таңбалары, Ұлы Жібек жолының оңтүстік тармағын бойлай жерлердегі және т.б. өңірлердегі таңбаларды бір жерге топтастырғанда таңбалық (пиктографиялық) теория толық әрі объективті талданар еді және сонда ғана түркі руникасының шынайы шығу тегін анықтауға болар еді дейді [132].
Осылай дей келе руна жазбасының эволюциясын схемалық түрде былайша көрсетеді: пиктограмма → логограмма → таңба → әліпби таңбасы (руна) [131, с. 20].
Ал Л.Р. Кызласов болса «Қандай да бір қазіргі немесе ортағасырлық халықтардың дәстүрлі таңбаларының көне түркі руна жазбаларымен сыртқы ұқсастығы олардың осы жазбамен таныс екендігін білдіреді деген өте кең тараған пікір негізсіз. Егер де таңбалар руна жазбаларының қалыптасуында белгілі бір рөл ойнады дегенді растауға келетін ақылға қонымды пікірлер келтіру орынды дегеннің өзінде, руналар сол кездегі немесе беріректегі таңбалардың қалыптасуында руналар әлдебір рөл ойнады деп болжам жасауға негіз болатындай ешбір түпкілікті материал жоқ. Керісінше, бұрын орхон-енисей жазбалары таралған аймақтардың, әсіресе Оңтүстік Сібір мен Орталық Азияның таңба материалдарын талдау бұндай байланыстың мүлдем жоқтығын көрсетіп отыр»* (*аудармасы – автордыкі), - деген [133]. Сондай-ақ ол ерте түркі таңбаларының арасында руналарға ұқсастары кездескенімен, басым көпшлігі өздеріне синхронды руна әліпбиінен өзгеше екендігіне тоқталады [24, с. 6; 133, с. 197-198].
Бұлардың барлығын егжей-тегжейлі келтіріп отырған себебіміз қазіргі уақытта қазақ даласының таңба-белгілерін зерттеушілер қатары көбейгенімен азаймай отыр. Алайда олардың саны көбейгенімен одан отандық таңбатану ілгерілеп кетті немесе ғылыми зерттеулердің сапасы артты деп айта алмаймыз. Соңғы кездегі әдебиеттерде, әсіресе ғылыми-танымдық еңбектер мен мерзімді баспасөз беттерінде жарық көріп жатқан таңбаға қатысты жарияланымдар арасында ортағасырлық таңба-белгілерді сыртқы белгілеріне қарай керісінше руна әліпбиінен таратып жүргендер де жетерлік. Сондықтан бұл мәселенің нүктесін қою үшін қолда бар деректердің негізінде таңбаларды зерттеудің ортақ методологиясын қалыптастырып, осы бағыттағы жарияланымдарды бір ізге түсіру қажеттілігі артып отыр. 
Дегенмен ортағасырлардағы қазақ даласы халықтарының белгі жүйесіндегі таңбалар – жалпы Еуразия даласындағы таңбалар жүйесінің ажырамас бір бөлігі және осы аймақта өткен барлық тарихи-мәдени үдерістерге тікелей тәуелді. Сол себепті оларды зерттеу барысында жеке-дара бөліп алып қарастырмай, жалпыдан жалқыға біртіндеп өту орынды болмақ. Дәл қазіргі уақытта оған үлкен кедергі болып отырған нәрсе – Қазақстанның ортағасырлық тарихының ақтаңдақ беттерінің көп болуы, ел аумағында жүргізілген және жүргізіліп жатқан археологиялық, этнографиялық және т.б. таңбалар жинақтауға қажетті зерттеу жұмыстарының барлық өңірде біркелкі өтпеуі және маман тапшылығы. 
Жоғарыда айтылғандарды қорытындылай келгенде таңбаларды зерттеудің теориялық-әдіснамалық негізінің ақсап тұрғаны, қазіргі уақытта тек жартас бетіндегі таңбалар, тиындағы таңбалар сынды жекелеген таңба түрлерін ғана зерттеудің әдіс-тәсілдері дамытылып жатқандығы, сол себепті әмбебап әдіснама қалыптастыру мүмкін болмаса да ортағасырлық таңба-белгілердің басым көпшілігін қарастырып, талдайтындай етіп зерттеудің ортақ методологиясын қалыптастыру қажеттігі анықталып отыр. Әсіресе таңбалардың деректанушылық қырын күшейте түсетін, оларды нумизматика, геральдика, шежіретану және т.б. тарихи қосалқы пәндердің кез-келгені үшін толыққанды дерек болу мүмкіндігін арттыратын әдіснама қалыптастырудың маңызы зор. 




1.3 Таңба сөзінің этимологиясы
«Таңба» сөзінің қай тілден енгендігі, бастапқыда қандай мағынаны бергендігі отандық қана емес, әлемдік таңбатанудың шешімін таппаған, әлі күнге пікірталасқа толы мәселелерінің бірі. Жалпы, түркі халықтарындағы «таңба» сөзінің шығу тегіне қатысты «түркілік» және «моңғолдық» деген тұжырымдар ғалымдар арасында кеңінен қолдау тапқан. Зерттеушілердің кейбірі оларды бөліп-жармай «түркі-моңғолдық» деп те келтіре береді. Түбірі белгісіз болғандықтан, оның үстіне жазылуы мен айтылуында да белгілі бір айырмашылықтардың болуы «таңба» сөзінің шығу тегін әр жерден іздестіруге алып келді. Осы сала бойынша тұшымды зерттеулер жүргізген кейбір ғалымдар сөздің шығу тегін түркілерден тыс жерлерден де іздестіріп байқаған. 
Мысалы, бұл терминнің түркі немесе моңғол тілдеріне енуін шумерліктерге дейінгі кезеңмен байланыстыратын [134], грек тілінен [135], парсы тілінен (шығыс иран тілдерінен), араб тілінен [136], қидан тілінен [137], алан тілінен [138] енгенін дәлелдеуге талпынған еңбектер бар. 
Бұл жерде ерекше тоқтала кететін жайт, ортағасырлық Еуразия даласының таңба-белгілерін зерттеу барысында біз қарастырып отырған мағынасындағы (әрі қазіргі уақытта ғылыми қалыптасқан мәніндегі) «таңба» термині аясына таңба сөзінің осы аумақтан және түркітілдес халықтардың барлығынан кездесетін метатезасы және шығыс-славяндық «тавро» термині де кіреді. Соңғысын бұл қатарға енгізуге В. Дальдің сөздігі негіз бола алады [139].
Осылардың негізгі дегендеріне жеке-жеке тоқталар болсақ, О. Сүлейменов тамға сөзінің түп-тамырын көне шумерлік «туп» сөзіне апарып тірейді де, шумерліктер бұл сөзге жаңа мағына берді, сөйтіп шумерліктер арқылы түркілерге жетті деп санайды [134, с. 216]. 
Э.И. Соломоник болса «тавро» термині Солтүстік Қаратеңіз аумағына гректің «ταύρος» – бұқа сөзі арқылы кірген деп болжайды. В.А. Бушаков оның бұл пікіріне Э.И. Соломониктің болжамы тарихи жағынан болсын, лингвистикалық жағынан болсын қате деп үзілді-кесілді қарсы шығады. Ол М. Фасмердің тавро сөзінің славяндық «товро» нұсқасы түріктің «tuğra» - туғра, яғни сұлтан монограммасын білдіретін сөзінен алынған деп пайымдауы шындыққа жанасады деп санайды [135, с. 217]. Ол осы ойын әрі қарай өрбіте отырып, түрік-орыс сөздігінде tuğra сөзі парсы тілінен алынған, ондағы «toğra» сөзіне - яғни билеушінің аты мен дәрежесін көрсететін шифрларды, сондай-ақ патша жарлықтары жазылатын каллиграфиялық жазуды білдіретін сөзге сәйкес келеді деп жазады [135, с. 217]. 
Дегенмен В.А. Бушаков tamğa, tağma сөздерінің гректерден келген болуы мүмкін екендігін жоққа шығармайды. Ол бірақ бұл терминді гректің тыртық, шор, дақ, таңба, белгі дегенді білдіретін «στίγµα» сөзіне теңестіріп, шығыс иран тілдеріне кейінірек енген болуы ықтимал деген ой айтады. Ал тағма сөзін көнегректік τάγµα (-ατος) – лава, жасақ, легион, қаулы, жарлық, нұсқау сөздерімен және τάσσω, τάττω – қою, белгілеу, санау, енгізу, анықтау сөздерімен сәйкестендіреді [137, с. 18-19]. 
Таңба сөзінің түп-тамырын араб тілінен іздегендердің қатарына Дж. Платстың еңбегі жатады [136, p. 752]. Ол жоғарыдағы «туғра» сөзін арабтың «тағрат», яғни, итеру, тыққылау, басу, жаншу сөзімен байланыстырып, мысал ретінде арабтың «дағра» - шабуылдау сөзін келтіреді. Бірақ В.А. Бушаков оның да бұл пікірін теріске шығарып, Д. Платстың этимологиясы күмәнді, арабтың туғра сөзі парсы тілінген енген деп жазады [137, с. 17]. Оның пікірінше арабтың осыған мәндес сөздері ирандық немесе түркілік ықпалмен диссимиляцияға ұшыраған болуы мүмкін. Осылай дей келе ол славяндық (клеймо) сөзі түркі тілінен енген, ал түркілерге шығысирандық тілдерден келген деген тұжырым жасайды [137, с. 18]. 
В.А. Бушаков әрі қарай: «шығыс славян тіліне түркілерден енген, «меншік белгісі», «таңба», «белгі», тауарға арнайы белгі қойғаны үшін алынатын «ішкі сауда салығы» (орыстың «таможня» сөзі осыдан шыққан) ұғымдарын білдіретін тамға сөзі әлемнің көптеген тілдерінде кездеседі: хотан-сақ тілінде «тамға»; көне түркі тілінде «тамға» (мөр, бедерлеме, магиялық белгі); куман тілінде «тамха» (кепілгер); қырым татарларында «тамға» (таңба, елтаңба, алым-салық, баж); түрікше «дамға» (таңба, белгі, ен, мөр, кеден бітемесі); румын тілінде «данга» (таңба, белгі); албан тілінде «дамке» (таңба, белгі, мөр); халка-моңғол тілінде «тамға» (мөр, таңба, ойын картасындағы тұз); парсы тілінде «тамға» (моңғол хандарының үлкен мөрі, таңба басылған жарлық, белгі); араб тілінде «тамғат» (таңба, белгі)», – деп жазады* (*аудармасы – автордыкі) [137, с. 18].
Дж. Платтс урду және хинди тілдерінде «тамға» сөзі «тағма» деп аталатынын (айтылуы жағынан түркіменнің «тағма» және қазақтың «таңба» сөзінің ортасындағы) және парсы-түркілік «тамға» сөзі «тағма» сөзінің метатезі нәтижесінде пайда болғанын айтады. Ол сондай-ақ, бұл сөздің парсының «дағ» (жоғарыдағы) және санскриттің «дағда» сөзімен (түбірі «дах» сөзі – жану дегенді білдіреді) [136, p. 18].
Таңба-белгілер түркілер арасында негізінен «таңба», «тамға», «тағма», «дамға» атауымен атауларымен белгілі. Алайда, «таңба» сөзінен бөлек қолданыс аясына қарай «ен», «им», «дақ», «яныш», «тугра», «тевки», «арма», «онгон» деген балама атаулары да бар [140]. Түркі халықтарының арасындағы түрлі диалектілері былай болып келеді: қыпшақ тілінде «тамға» (мөр, белгі); шағатай тілінде «тамға» және «тағма» (таңба, дақ); әзірбайжан тілінде «дамға» (нышан, дақ) және ен (нышан); түркімен тілінде «тағма» (таңба, белгі); тәжік тілінде «тамға» (мөр, нышан); қазақ тілінде «таңба» және «ен» (таңба, белгі); қырғыз тілінде «тамга» және «ен» (нышан, таңба); қарақалпақ тілінде «тамға» (таңба, белгі); қарашай-малқар тілінде «тамга» (таңба, белгі, ен); таранчы (диханшылықпен айналысатын ұйғырлар) диалектінде «тамгу» (таңба); ұйғыр, телеуіт, чулым, қазан диалектінде «тамға» (таңба), башқұр тілінде «тамға» (таңба); татар тілінде «тамға» (таңба); өзбек тілінде «тамға» және «ен» (таңба, мөр); хакас тілінде «танма» (таңба); тывалықтардың тілінде «тангма» (таңба); және османдықтардың тілінде «тамға» және «дамға» (кеден заттарына және қағазға басылатын мөр) [140, s. 9-10]. 
Моңғол тілінде бұл сөз ежелгі мәтіндерде де, заманауи диалектілерде де бірдей «тамага» деп жазылады және мөр, штамп мағынасын береді. Түрік зерттеушісі М. Тезжан «тамға» сөзі орыс тіліне де осы мағынасында моңғол дәуірінде ХІІІ ғ. енген болуы мүмкін және қолданылуда деген пікірде. Бұл сөз сауда саласына да енген, сондай-ақ, кейбір орыс зерттеушілері «таможня» сөзі де «тамға» сөзінен шыққан деп санайды [140, s. 10]. 
«Тамға» сөзі парсы тілінде де кездеседі. М. Моллованың «тамға» және «мөр» формасында кездесетін сөздер парсы тіліне әзірбайжан тілінен енген деген пікірде [140, s. 10]. 
Моңғол империясында «тама» термині жаулап алған жерлерінің шекарасын қорғайтын жауынгерлерін білдірген. Бұл терминді Карл Менгес қиданның «күзетші», «нөкер» мағынасындағы «da-ma»/ta-ma сөздерімен салыстырады [137, с. 18]. Шамасы моңғол тіліндегі «тама» сөзі гректің лава, жасақ, легион мағынасындағы τάγμα сөзінен шықса керек. Осы етістіктің «нұсқау, бұйрық, сілтеме» мағыналарымен қатар «қосу, жатқызу, бұйыру, анықтау» мәндерін білдіретіндігін де ұмытпау керек, ирандық тегі күмән туғызбаса да олар «тамға/тағма» сөзінің негізгі мағынасына ұқсас болып келеді. Сонымен қатар, гректің «белгі, таңба» мағынасын білдіретін στίγμα сөзі мен «нұсқау, бұйрық, сілтеме» мағынасындағы τάγμα сөздерінің иранның «dāğ» сөзімен бірігіп кеткен болуы да мүмкін [137, с. 19]. 
ХІІІ ғ. кейін, әсіресе ұйғыр қағанаты мен моңғолдардың билік ету кезеңдерінде «тамға» сөзі сауда мен өндіріске салынатын салықтың атауы есебінде қолданылған. Түрік зерттеушісі М. Тезжан: «Осы тұрғыдан алғанда «тамға» сөзінің қайсысына сәйкес келетінін, дәлірек айтқанда нені білдіретінін нақты анықтау мүмкін емес, осы уақытқа дейін бұл терминнің түрлі мағынасы қалыптасты, сондай-ақ, бұл белгілердің қолданылатын жерлері де әртүрлі болып келеді», – дей отырып, таңба-белгілер қойылатын мынадай 27 жерді атайды: тайпаның ортақ меншігі болып табылатын тастар мен жартастар (қоналқы жерлер, жол қиылыстары, жайылымдар); тайпаға ортақ ірі қара малдардың сол және оң жақтары, ұсақ малдардың мүйіздері, құлақтары, мұрындары, арқалары, құйрықтары немесе бастары; аяқ-табақ, қоржын, қанар, қап, кілем, қалы кілем, киіз, кебенек, құмыра, ыдыс-аяқ тәрізді үй-тұрмыс бұйымдары; үйлердің қабырғалары мен есіктері; адамның қолдары, беті, маңдайы, аяғы, кеудесі; бақсының даңғырасы мен киімдері; сүйектер; құрбандыққа шалынатын малдар; құлпытастар; зираттарға ағаштан жасалып қойылған белгілер; ат-әбзелдері (үзеңгі, ер, ердің қасына байланатын қоржын, қамшы және т.б.); бойтұмарлар, әшекей-бұйымдар; омарталар, қамбалар; тоқыма заттар; мөрлер; мұқабалы және мұқабасыз қолжазбалар; туг, байрақ, ту тәрізді мемлекет рәміздері; отау, шатыр, сарайлар; жарлық, қаулы, үкім, әл-тамса, алтун-тамға тәрізді мемлекеттік құжаттар; қағаз, мата және теңгелер; қару-жарақтар; мешіт, хан, медресе тәрізді ғимараттар; жүзім тасуға арналған себеттер, таңбалаушы темірлер; мал терілері; үйлену тойы өтетін үйлер, той жалаулары; сауда және алу-сату үшін базарға қойылған әртүрлі заттар. Автор бұл тізімді әрі қарай да жалғастыра беруге болатынын айтады* (*аудармасы – автордыкі) [140, s. 15-17]. 
Мысалы, Г. Вернадский «тамға» сөзінің шығу тегі түркілік болуы мүмкін емес, себебі ол «кланға» тиесілі белгі, сондықтан аландардың (осетиндердің) «дамыгче», яғни сенің ұрығың/тегің сөзінен шыққан болуы тиіс дейді [138, p. 188]. З. Гөкалып ежелгі тотемизмнің түпнұсқасы жоғалған тотемінің қалдығы болуы мүмкін деп санайды [141]. 
«Тамға» сөзінің шығу тегіне қатысты тағы бір көзқарас оны Алдыңғы Азия елдеріне апарып тірейді. Олардың пікірінше, «тамкар» немесе «тамгару» сөзі шумер-аккад тілінде «туккар» (саудагер) мағынасында кездеседі. Алайда, олар таңба мен саудагердің арасында қандай байланыс бар екенін ашып көрсетпеген [142]. «Туккар» сөзі М. Қашғариде түркілерге ортақ, «саудагер» мағынасын береді деп келтіріледі [1, p. 99]. Түркілердің «тамға» сөзін «тамла», яғни таму сөзімен ұштастыратын Вамбери, шамасы ұйғыр тіліне жүгінсе керек [143]. 
Түрік тілінің этимологиялық сөздігін әзірлеген Б. Керестеджиан «тамға» сөзінің шығу тегі мен бастапқы формасына да тоқтала отырып, оны «тамгак» деп келтіреді. Ол бұны түріктің «таммак» немесе «тамламак» сөздері формасында қарастырады, яғни, «дамламак» (суын сығу) түсінігіне келетіндігін алға тартады [144]. Алайда, М. Тезжан көне түркі жазуларының ешбірінде «тамгак» немесе «тамкак» сөздері кездеспейтіндігін айтады [140, s. 12]. 
Кейбір ғалымдар «тамға» сөзінің Шығыс түріктердің тілінде «тагма» деп айтылатындығын негізге ала отырып, бұл күні бүгінге дейін Анадолыда қолданылып жүрген «күйдіру» сөзімен байланысты және «тагма» сөзі «тамға» сөзіне метатезаның ықпалынан ауысып тұр дегенді айтады [140, s. 12]. Таңбаның қарапайым белгілердің көмегімен жасалғандығын және тірі жан иесі таңба бола алмайтындығын алға тартқан Ж.П. Роукс «тамға» сөзі алғаш рет қолданылған Х ғ. бері бастапқы мағынасынан өзгеріске ұшырағаны туралы пікірмен келісетіндігін білдіреді, сондай-ақ, «тағ» және «ма» сөздерінен тұратын метатез «тамға» сөзінің этимологиясы деген болжамға қосылады. Оның ойынша «тағ» етістігі жануарға таңба басу дегенді білдіреді [140, s. 12].
Оғыздардың 24 руында таңбаның пайда болуын қарастырған Х. Вари оның екі себебі туралы айтады: біріншісі, айтулы тұлғалардың бірі дүние салған кезде көне түркі дәстүрі бойынша жерлеу рәсіміне қатысушылар өздерінің осы жиынға қатысқандығын немесе өз шекаралары туралы шешімдерін таңбаларын қалдыру арқылы көрсеткен; екіншісі, маңызды қоналқы жерлерді немесе жол айрықтарды көрсеткен [145].
Таңбаның шығу тегі туралы пікір білдірген К. Миршан таңба қалыптастыру үшін кейбір түрік әріптері біріктірілген, сондай-ақ, бұл таңбалардан да жаңа әріптер шыққан деп санайды. Сонымен қатар, құлпытастардағы таңбалар оларға пішін беру үшін қойылған деген ой айтады [146]. 
Э. Есин таңбаның жазуға айналу кезеңдерін былай түсіндіреді: «Көне мотивтерге геральдикалық (онгунға қатысты) немесе тотемдік (ата-тек онгунымен байланысты) мағына берудің нәтижесінде шыққан, одан кейін рудың немесе жеке адамның таңбасы болған (оңайлатылған бейне түрінде), сосын фонограммаға (бір дыбысты білдіретін пиктограммаға) айналған, ең соңында әріп түріне енген» [147].
А. Инан болса өте ерте дәуірлерде адамдардың есімінің орнына тайпа таңбалары мен нышандары қолданылған деп санайды. Адам аты мен мініс атының арасында бір байланыс бар деген ой айтады. Мініске аты болмаған кісі адам санатына қосылмаған. Ол замандарда тайпалар ат-есімдердің орнына таңба-нышандар қолданған болса керек дейді. Адам есімі әулеттер мен тайпалар институты ыдырап жеке меншік пайда болғаннан бастап маңыздырақ бола түскен. Бір кездері «ат» сөзі құрбандық үшін ұрылған таңба, нышан дегенді білдірсе керек [148]. 
Таңбаның тағы бір түсіндірмесі түркілердің құрбандыққа таңба басылған жануарды шалу деген діни наным-сенімімен байланысты болып келеді. Инанның берген дерегінше, түркілер бала асырап алған кезде белгілі бір жөн-жоралғылар өткізіліп, құрбандық шалынған. Қазақтар мен қырғыздар құрбандыққа «бозқасқа», яғни маңдайында қасқасы бар жылқы шалған. Маңдайында ерекше белгісі бар хайуан әруақтардың ілтипатына, разылығына бөленген деп саналған. 
Көне түркі дәстүрлерін ұстанатын якуттарда да таңбаның рөлі зор болған. Потаниннің келтіруінше, бай адамға қызметші болған Бөрдей пышағын алып шығып, саусағын кесіп қан шығарып қайың ағашының қабығына өз таңбасын салған. 
Таңбаның жазумен байланысты болуы себепті кейбір ғалымдар таңбаның жазудан бұрын пайда болғандығын мойындайды. Себебі Американың, Африканың бағзы замандардағы тәрізді тайпалық өмір кешіп жатқан халықтары жазу білмесе де, таңбадан хабардар. Археологиялық қазбалардан да таңбалар көптеп табылып жатады. Сол себепті таңба жазу мен әріптерден бұрын пайда болған. А.Р. Ялгин Анадолыдан кездестіріп, басқалармен салыстырған таңбаларын әріптер емес белгі, нышандар деп таниды және таңбаның түп-тамырында аңшы культі жатыр деп санайды [149]. 
Ал таңба сөзінің анықтамасына келер болсақ, бұл саладағы зерттеулер белгілі бір деңгейге жетті деуге болады. Алайда ғалымдар өздерінің зерттеу жұмыстарын тілдік, саяси және т.б. түрлі себептермен бір-бірімен байланысу мүмкіндігінсіз атқарғандықтан пікір қайшылықтары көбейе түсті және ортақ әдіснама қалыптастырылмады. Заманауи ғылыми ортада өзекті болып отырған негізгі ғылыми тұжырымдарға талдау жасамас бұрын алдымен «таңба» сөзінің ортағасырлық түпдеректеріне және түркілік ортада әр халықтың тілдік-мәдени ерекшеліктеріне қарай үндестік заңына және метатезаға байланысты түрленуіне тоқталып өткенді жөн көрдік. 
Қазақ дәстүрлі мәдениетінің энциклопедиялық сөздігінде «таңба» сөзінің анықтамасы – дақ, белгі, ен, мөр деп келтірілген [150]. Ал Қазақ тілінің қысқаша этимологиялық сөздігінде тіл мамандары С.Е. Маловқа сілтеме жасай отырып «таңба» сөзінің осындағы «tamγa» және «tamqa» сөздеріне сәйкес келетіндігі және қазақ тіліндегі дауыссыз дыбыстардың үндестік ықпалына қарай ауысып қалыптасқандығы туралы жазады. Сондай-ақ, тамғаның дамга болып «т» мен «д» дыбыстарының орын алмасуы және тағма болып та кездесуі метатезалық құбылыс деп атап өтеді [151].
Таңба сөзінің қазіргі уақытта түркі халықтарының басым көпшілігіне ортақ мағынасы – малға салынатын жеке меншік белгісі саналады. Оны С.Г. Кляшторный былай деп келтіреді: «Орталық Азияның көшпелі тайпаларында таңбалардың пайда болуы мен семантикалық эволюциясы малды жекеменшікте ұстау институтының тууы және дамуымен байланысты болды. Түркі тілдерінің көпшілігіндегі бұл сөздің мағынасы – «малға салынатын таңба, жеке меншіктің белгісі» [152]. Ол сілтеме жасап отырған В.В. Радловтың Түркі сөйленістерінің сөздігі тәжірибесінде «тамка -   » сөзі жеке меншік белгісі деп [12, с. 1003-1004] және Л. Будаговтың Түрік-татар сөйленістерінің салыстырмалы сөздігінде «тамга» сөзі жылқыға және басқа да жануарларға қыздырылған темірмен басылатын таңба деп түсіндірілген.
Жүсіп Баласағұнидың «Құтты білік» шығармасында (ХІ ғ.) «белгі», «мөр» мағынасында беріледі [153]. Бұл жөнінде түрік зерттеушісі М. Тезжан түркілер «таңба» сөзін мөр мағынасында да қолданған болуы мүмкін, себебі, М. Қашғари еңбегінің мәтінінде де бұл сөз «сұлтан мөрі» сөз тіркесі түрінде кездеседі дейді. Тағы да М. Тезжанның пікіріне жүгінетін болсақ, таңба сөзінің кең таралуына моңғолдардың ХІІІ ғ. Шыңғыс ханның кезінде бүкіл Азияны жаулап алуы себепші болған. Ол Б. Өгелге сілтеме жасай отырып, бұл кезеңде таңбаның ат таңба (қызыл таңба), алтын таңба, көк таңба және қара таңба тәрізді күрделі пішіндері пайда болғаны, ал алтын мен қызыл түстердің билеушілерге тиесілі екендігі туралы айтады. Ал Осман империясында таңба сөзі салық мағынасында қолданылды дейді [116, p. 375]. 
Осы айтылғандардың негізінде, ортағасырларда, яғни Ұлы дала белдеуінде салт атты көшпелілердің нағыз дәуірлеп тұрған тұсында таңба – бір жағынан ұтқырлық пен жеңістің кепілі, әрі көшпелілердің сенімді серігі, жеңсік азығы, негізгі капиталы болған жылқы малына салыну арқылы жеке меншік пен биліктің, ықпал етудің символына айналып, олар иелік еткен және ықпалдастықта болған аймақтарда тез таралған деп тұжырым келтіруге негіз бар. 
С.А. Яценко мен А.Е. Рогожинский О. Перен, Г. Вернадскийлерге сілтеме жасай отырып «таңба» терминінің шығу тегі түркілік екенімен келіспейтіндер де бар екендігін атап өтеді [26, с. 10].
О. Перен өз мақаласында Дж. Клаусон мен Г. Дёрфердің пікірін теріске шығарып, таңбалардың не үшін қолданылатынын есепке алар болсақ метатезисті ескере отырып гректің tagma сөзінен шыққаны көңілге қонымдырақ көрінеді дейді. Сонымен қатар, егер бұл тұжырым расталатын болса онда таңбаны «салық салу», «таксономия» және «маркалау» тәрізді терминдердің (және функциялардың) семантикалық «шоқжұлдызына» алып келетін еді деп қосады. Ол келтіріп отырған гректің tagma сөзінің мән-мағынасына жарлық, бұйрық, нақты құн, төлем; жауынгерлер жасағы; орден, шен; жолдың немесе кірпіштер қатарының орналасу тәртібі; функция немесе ереже кіреді [58, p. 26]. 
О. Переннің пікірінше таңбаны және оның алуан түрлі көрініс табуын - өзара анық байланысқан тілдік емес көне белгілердің кеңінен қолданылған белгіленуі деп тануға болады. Сондай-ақ, арнаулы әдебиеттерде бұл термин әдетте белгілердің бірқатар дәстүрлі жүйелерінде (мысалы әулеттік таңба, үй жануарларына салынатын белгілер, әскери айырым белгілері, ақша белгілері және т.б.) шығыс еуропалық немесе азиялық таңбаларға қатысты қолданылады деп келтіреді және аталған жүйелерде қолданылатын белгілерді жалпы функцияларына қарай жіктеуге болады деп жазады. Оның ойынша таңбаның нақты дәйектелген анықтамасын беру мүмкін емес [58, p. 26]. 
О. Перен таңба функциялық жағынан алғанда түрліше қолданылды, аумақты, адамдарды, жануарларды немесе бұйымдарды сәйкестендіру үшін салынды дейді. Олар бір-бірімен байланысты бола отырып билік қатынастарын, туыстық және меншік қатынастарын реттеу үшін қолданылғанын айтады. Дамыған формасында олар әлеуметтік-қоғамдық институттардың ажырамас бөлігі болып табылған деп санайды. Жазуы болмаған кездің өзінде таңбаны қолдану жүйелі түрде іс жүргізу, салық салу, валютаны стандарттау, мүліктік құқық бойынша өндіріс, әскери ұйымдастыру салаларын жүргізуге мүмкіндік берді деп жазады. Осылайша таңбаларды адамзат іс-әрекетін белгілі бір сәйкестікті көрсете отырып үйлестіру үшін қолданылатын кәдімгі белгілер деп тануды ұсынады [58, p. 26]. 
Жоғарыда келтірілгендерден байқағанымыз таңбаның негізгі әлеуметтік табиғаты анықталмаған, түркі лексикасында таңба сөзі оның ішкі мән-мағынасына сәйкес келетіндігі ескерілмеген, арасалмағы қандай екені ажыратылмаған күйінше қалған. 
Дж. Клаусон tamga сөзі бастапқыда түркі тілдерінде таңба немесе меншік белгісі дегенді білдірген, кейін моңғол тіліне tamaga болып енген деп келтіреді. Ол сондай-ақ парсы тілін қоса алғандағы басқа тілдерге кірме сөз ретінде түрленіп енген деген тұжырымға келеді [154]. 
Түрік таңбатанушысы М. Тезжан болса Г. Дёрфердің түркілік «там» түбірінің бірнеше вариациясына талдау жасағанын келтіре отырып, олардың ішінде ауғандық taghma түрінің де бар екендігін атап өтеді және де Дж. Клаусон түркімендік tagma нұсқасын береді деп жазады [116, p. 376; 155]. 
М. Тезжан сондай-ақ түркінің таңба терминінің жоғарыда аталған гректің tagma сөзімен әлдебір байланысы болуы мүмкін дейді және Ф. Альтхеймнің қолдау көрсеткеніне қарамастан Вернадскийдің сөздің түбірін аландықтардан іздеуі мүлдем қисынға келмейді деп жазады [116, p. 376]. Ол бұл пікірінің астына О. Переннен алынды деп келтіргендіктен бұл оның көзқарасын білдіре ме, жоқ әлде жай ғана сілтеме келтірген түрі ме, ол жағын ұқпадық. 
Г. Вернадскийдің елдің бәрі жаппай қарсы шыққан пікіріне кеңінен тоқталар болсақ, ол өзінің «Тамға сөзінің шығу тегіне қатысты ескертпе» мақаласында бұл сөздің көне түркілік формасы «tamγa» және «tamqa», моңғол тілінде «tamaqa», Осман түріктерінде «tamga», ал қазіргі түріктерде «damga» деп келтіреді. Бұл сөз орыс тіліне моңғол шапқыншылығы кезінде ХІІІ ғасырда "tamga» формасында енді деп жазады. Ол сондай-ақ өзінің тамға сөзі мен түркінің әулет сөзі арасынан байланыс іздегенін, бірақ таба алмағандығын жазады. Сол себепті тамға түріктің сөзі емес, бұл сөз оларға «ру» түсінігімен байланысты болған тілден енген деп санайтындығын, оның ойынша бұл алан тілі екендігін жеткізеді [138, p. 188]. Ал «damygha» және Вернадскийдің пікірінше оның түбірі болып саналатын «myg» сөздері нені білдіретіндігін жоғарыда атап өттік. 
М. Тезжан қазіргі түрік тілінде damga сөзі көбіне мөртабан/мөр, таңба, бедер деген мәнге ие, ал арнаулы әдебиеттерде түрлі эмблемаларды, белгілерді, айырым белгілерін білдіру үшін кең мағынасында қолданылады, зерттеу еңбектерінде мәнмәтініне қарай ағылшын тіліне түрліше аударыла береді дей отырып, түркілік және моңғолдық ортада ғасырлар бойы қолданып келген таңба терминінің аясына мыналарды біріктіреді: 1) орхон жазбалары; 2) бітіг; 3) нышан; 4) ту; 5) тиын; 6) белгі; 7) туғра (сұлтанның мөрі); 8) мөр; 9) шатыр; 10) пайза; 11) түрік және моңғол салық жинаушылары (Баскак, Даругачи); 12) түрік күнтізбесіндегі он екі хайуанатпен байланысты дүниелер [116, p. 382].
Ал С.А. Яценко қазіргі уақытта tamga түркі терминімен келтіріліп жүрген иран халықтарының әулеттік-жанұялық белгілерін парсы шайыры Фирдоусидің «Шахнама» жырында «нышан», қазіргі тәжіктерде nison, ал еврей сарматтарында – осетиндерде – «дакк» көне терминімен беріледі деп жазады [25, с. 4]. 
Соңғы жылдары таңба сөзіне анықтама беруге тырысқан зерттеушілердің қатары артты. Бұл туралы маңызы жағынан Орталық Азия ғана емес, әлемдік таңбатану бойынша іргелі еңбектердің бірі саналатын «Исламға дейінгі Орталық Азияның таңбалары» атты ұжымдық монографияның авторлары: «дегенмен олар әлдебір нақты территорияны, халықты немесе туыстас халықтар тобын зерттеумен айналысқандықтан аймақтың немесе уақыттың ерекшеліктеріне, сондай-ақ қолда бар (көбіне үзік-созық болып келген) этнографиялық және тарихи мәліметтерге иек артты»* (*аудармасы - автордыкі), – дей келе әрі қарай түрлі мысалдар келтіреді [26, с. 18]. Сондай-ақ, таңбаның барша адамзатқа немесе планетаның қандай да бір үлкен бөлігінің бүкіл тарихына ортақ емес, Орта Азияның батыс бөлігіндегі нақты бір аймақтың, нақты бір тарихи кезеңіне ғана қатысты анықтамасын ғана ұсына алатындықтарын жеткізеді [26, с. 19]. 
Осы тұрғыдан алғанда А.Е. Рогожинский өз тарапынан анағұрлым батылдық танытып Қазақстан және Орталық азияның ежелгі, ортағасырлық және қазіргі таңбатануы мәнмәтінінде таңбаның мынадай базалық дефинициясын ұсынады: таңба – сәйкестендіру белгісі, ол өзін көрсетушінің нақты бір әлеуметтік топқа (руға, тайпаға, сословиеге, билеуші әулетке) жататындығын куәландырады және де осы топ мүшелерінің корпоративтік және жеке мүдделерін қорғайтын кәдімгі құқықтың ұжымдық субъекті ретінде танылады* (*аудармасы - автордыкі) [75, с. 101]. 
Жоғарыда айтылғандарды қорытындылай келгенде біз, «таңба» сөзіне келесідей бес түрлі анықтама  бере аламыз: 
1) сәйкестік белгісі, яғни таңба иесінің белгілі бір әулетке, руға, тайпаға немесе мемлекетке мүше екендігін білдіретін белгі; 
2) меншік белгісі, яғни таңба қойылған жер немесе су көздері, үй жануарлары, жылжымалы немесе жылжымайтын мүліктер, үй-тұрмыстық бұйымдар мен шаруашылық құралдары, қару-жарақ, ат-әбзелдері және т.б. нақты бір адамның/әулеттің/қауымдастықтың меншігі екендігін білдіретін белгі; 
3) киені білдіретін белгі, яғни бұл ескерткіштің немесе жер-судың жергілікті тұрғындар үшін киелі екендігін білдіретін белгі, сондай-ақ бұл топқа аластау мақсатында жерге, затқа немесе денеге түсірілетін белгілерді де жатқызуға болады; 
4) ескерткіш белгі, яғни зиратқа немесе әлдебір мемлекеттік маңызы бар іс-шара өткен орынға қойылатын белгі; 
5) адамның әлеуметтік дәрежесін білдіретін белгі, яғни тұлғаның дәрежесін көтеру немесе түсіру үшін денеге әдейі түсірілетін белгі.
Әрине алдағы тарауларда осының барлығын мейілінше тарқатып көрсетуге тырыстық, бірақ бір нәрсе анық – өзгермелі уақыт пен тарих кім-кімге де таңбаның әмбебап анықтамасын жасауға мүмкіндік бермейді.








































































2 ОРТАҒАСЫРЛЫҚ ТАҢБА-БЕЛГІЛЕРДІҢ ШЫҒУ ТЕГІ ЖӘНЕ ЭВОЛЮЦИЯСЫ


2.1 Таңба-белгілердің қалыптасуы
Қазақстан аумағынан анықталған ортағасырлық таңба-белгілерді сұрыптап топтастыра келе отандық таңбатанушылар келесі кезектегі маңызды мәселеге бетбұрыс жасап бұл таңбаларды этникалық, династиялық және рулық таңбалар деп ажыратуға келе ме, жоқ па соны анықтауға кірісіп кетті. 
Отандық зерттеуші Н. Базылхан жалпы түркі таңбалары үшін келесі этномәдени жіктелісті келтіреді: ру таңбалары; тайпа, яғни рулар одағының таңбалары; этникалық саяси одақтардың, яғни елдің, мемлекеттің таңбалары; әулеттің, соның ішінде билеуші әулеттің таңбалары; отбасылық таңбалар; билеушінің, яғни, мемлекет билеушілерінің таңбалары [118, с. 196-197]. Осылардың жеке-жеке анықтамасы «Түркі әлемі. Тарихи-мәдени атлас» еңбегінде берілген: [156]. Бұл анықтамалардың авторлары ғылыми әдебиеттерде келтіріліп жүрген: таңбалар – этникалық көрсеткіштер, атрибуттар болып табылады; оларға қарап этностардың шығу тегі мен даму қарқынын сондай-ақ олардың өзара қарым-қатынасы нәтижесінде жаңа рулардың пайда болуын бақылауға және түсіндіруге болады деген тұжырымдаманы негізге ала отырып негізгі таңба – «баба», ал туынды таңбалар негізгі рудың немесе тайпаның тармақтарына тиесілі деп қорытады [156, с. 100].
Ал А.Е. Рогожинский мен В.В. Тишиндер қазіргі уақытта түркі кезеңіне тән таңбалардың арасында мынадай екі түрінің – династиялық және рулық-тайпалық таңбалардың бар екендігі дәлелденді деуге болады деп келтіреді. Сондай-ақ, аталмыш кезеңде көшпелілердің рулық-тайпалық белгілерінің имманентті болмысы және тұрақты түрде қолданылғандығы әзірше болжам күйінде қалып отыр деп жазады [46, с. 587]. 
Ортағасырлық Қазақстан даласын мекендеген халықтардан қалған таңба-белгілердің ішіндегі маңызды, әрі үлкен топты династиялық таңбалар құрайды. Таңба-белгілер бастапқыда көшпелі ортада мал-мүлікке деген жеке және рулық меншікті ажырату үшін қалыптасқанымен, аталмыш кезеңде қарқынды дами бастаған меншік қатынастары мен саяси билікті реттеудің маңызды құралына айналып, бұлардың арасында белгілердің ерекше санаты – билік таңбалары пайда болады. Бұл таңбалар рулық-тайпалық белгілерден жоғары тұрады және таңбалы ескерткіштердің үстіңгі бөлігіне, басқа таңбалардан биік етіп қойылады [44, с. 249-250]. 
А.Е. Рогожинский ортағасырлық халықтардың билеуші бекзадаларының таңбаларына мына сипаттамаларға сәйкес келетін белгілерді: түркі, түргеш және қарлұқтардың ортаазиялық иеліктері тиындарындағы белгілерге сәйкестігіне қарай; белгінің пішіні өзгермейтіндігіне қарай; белгілердің танымал жинақтарында жоғары дәрежелі орынды иемденетіндіктеріне қарай; сондай-ақ, жақсы зерттелген аумақтарда мұндай белгілердің сирек кездесетіндігіне қарай жатқызуға болады деп келтіреді [75, с. 105].
Ортағасырлық династиялық таңбалардың басында Көне түркі қағанатын құрған Ашина әулетінің таңбасы тұрады. Бұл таңбаны алғаш 1892 ж. В.В. Радлов Орхон экспедициясы барысында тауып [10, с. 30], 1897 ж. П.М. Мелиоранскиймен бірлесе шығарған жинақта «түркі хандарының таңбасы» деген болжамын келтірген [11, с. 5]. П.М. Мелиоранский болса В. Томсен бұны орхон әліпбиімен жазылған қаған сөзі деп ойлайды деген қызықты мәлімет қалдырған [157]. 
Қазіргі уақытта «тау ешкілердің таңба тәріздес бейнесі» атауымен белгілі бұл таңба шығыста Моңғолия мен Тувадан, батыста Памир-Алтайға дейінгі аралықта таралған деп саналады [158]. Бұл таңбаны алғаш тау ешкіге ұқсатқан Г.И. Боровка қатты басым көпшілігі схемаланған тау ешкі бейнесіне ұқсайды және Моңғолияның көне дәуірінің атласында келтірілген таңбаға ұқсайтындықтан түркі дәуіріне жатқызуға болады деп жазады [159]. Бұл жөнінде кейін А.Д. Грач 1973 ж. мақаласында: «көрсетілген топ петроглифтері қарастырылатын еңбектердің көбінде бұл таңба тәріздес бейнелерді тау ешкіге ұқсату осы мақала авторына телініп жүргенімен, бұл 1925 ж. Улан-Хада шатқалындағы петроглифтерді зерттеген Г.И. Боровкаға тиесілі. Алайда Г.И. Боровка бұл мәселені кеңінен қарастыра қоймады, семантикасын да ашып көрсетпеді. Нәтижесінде бұл типтес бейнелер ондаған жылдар бойы назардан тыс қалды», деп атап көрсетіп кеткен* (*аудармасы - автордыкі) [158, с. 317]. 
Аталмыш бейнелердің семантикасын жасаған А.Д. Грач бұларды қаған символы, билік символы деп таниды [158, с. 322] және осы типтес бейнелердің семантикасын анықтаудағы ең сәтті тұжырым: «Түркі қағандарының стеласында... олар қаған таңбасы есебінде көрініс табады, яғни олардың билігінің нышаны болып табылады, мәні жағынан да қағанаттың жалпы нышанына пара-пар. Сондықтан ешкілердің схемалық бейнесін саяси сипаттағы ескерткіш ретінде қарастыру керек, оны салған адам осы арқылы өзінің бұл саяси бірлестікке тиесілі екендігін айқындап тұр», - деп жазған Д.Г. Савиновқа тиесілі деп келтіреді* (*аудармасы - автордыкі). Сондай-ақ, тау ешкі бейнесіндегі көне түркі таңба тәріздес петроглифтері – орхон-алтай түркілерінің қағанаттарының құрамына кірген тайпалардың ареалы мен көші-қон аймағын белгілейтін меже деп тұжырымдайды [158, с. 323].
Ашина династиясына тән деп саналатын таңбаларды зерттеу бойынша ең жаңа еңбек А.Е. Рогожинский мен В.В. Тишинге тиесілі. Олар Екінші Түркі қағанатының «Ашина династиясының таңбалары» деп қарастырып жүрген елуге жуық символикалық бейнелер жиырма шақты монументалды нысанда топтасқандығын және осы таңбалас жылжымайтын ескерткіштердің барлығы Моңғолия аумағында орналасқандығын жазады [46, с. 582]. Сонымен қатар, бұл белгінің иконографиялық ерекшелігі неде, тарихи шығу тегі мен мән-мағынасы қандай деген негізгі мәселелермен шұғылданып жүрген зерттеушілер некен-саяқ дей келіп, осы таңбаның типологиясын жасап, төрт типке бөліп келтіреді [46, с. 585-587]. Көрсетілген мақалада Ашина таңбаларының үйлестірілуі мен мерзімделуін, сабақтастығы мен түрленуін талдай отырып келесідей тұжырымға келеді: ендігі жерде бірегей «хан таңбасы» немесе екінші түркі династиясының рулық таңбасы» деп емес, олардың тұрақты стилистік-иконографиялық түрлері, яғни «Ашина династиясының таңбалары» деп келтірген жөн; осы таңбалардың көрсетілген негізгі үш түрі бір мезгілде пайда болмаған, олардың жаңа түрлерінің пайда болуына орталық биліктің ауысуымен байланысты нақты тарихи оқиғалар себеп болған, яғни ІІІ тип – Елтеріс қағанға, IV тип – Қатаған қағанға, Іа тип – Білге қағанға, ал таңбалардың көрсетілген түрлерінің әрі қарай өзгеруі – қаған әулетінің жанама тармақтарына тиесілі екендігін білдіреді; таңба пішінін таңдағанда дәрежені емес, шежірені немесе әулетті негізге алған [46, с. 587-596].
Авторлардың бұл тұжырымы, династиялық таңбалар – билеушілер таңбаларының сабақтастығы және туындысы болып табылады, бұлардың пішіні мен мәні әрбір жаңа ұрпақ сайын өзгеріп отырады деген анықтамаға сәйкес келеді [156, с. 100]. 
Ашина династиясымен қатар аталатын тағы бір әулет – Ашидэ* (*кей деректерде А-ши-тэ – автордың түсіндірмесі). С.Г. Кляшторный Ашидэні ру немесе тайпа деп сенімді түрде айту қиын, бұл рулық бірлестік Түркі қағанатында Ашинамен қатар тұрған ақсүйектер әулеті, екеуі бірлескен күйінде дуалды эндогамды жүйе құрған болуы ықтимал деп жазады [152, с. 95-96]. Ашина және Ашидэ әулеттерінің бірлесіп билік құрғанының әлеуметтік көрінісі қаған тек Ашидэ әулетінен шыққан қызға үйленуі тиіс болғанынан көрінеді. Түркі қағандарының заңды әйелі ретінде тек Ашидэ әулетінен шыққан әйел адамды, ал заңды тақ мұрагері ретінде осы әйелден туған ұлдарды мойындаған. Зерттеушілер көне түркі мемлекеттік құрылымындағы заңдастырылған бірлескен басқаруды жазба деректеріндегі диалекттерінен де көруге болады деп санап, мысал ретінде Күлтегін жазбасының Ашина әулетінің диалектінде, Тоныкөк жазбасының Ашидэ әулетінің диалектінде жазылғанын алға тартады [160].
Ал қытай генералы Ань Лу-шаньннің өмірбаянында оның анасы дәрежесі жағынан алғанда сол уақытта патшалық құрған Ашина руынан сәл ғана төмен тұрған А-ши-тэ руынан шыққан деп жазылған. Осы деректі келтірген Э. Пуллейбланк солтүстік түркілердің бірінші көтерілісін А-ши-тэ Вэньфу бастаған, ал А-ши-тэ Юань-чжэнь (Тоныкөк) Құтылықтың бас көмекшісі болған деп жазады [161]. Ашидэ Юань-чжэнь және Тоныкөк екеуі бір адам деген болжамды алдымен Ф. Хирт ұсынған болатын [162]. Бірақ оның болжамын Лю Мау Цай теріске шығарып төрт түрлі дәлелін: «1. А-ши-тэ Юань-чжэннің өлімі Тан-шуда келтірілгендіктен ол мен үшін ақиқат. Тоныкөк қытайлардың аңдуынан қорқып өзін өлді деп жариялап, артынан Қапаған мен Білгеге қызмет етті дегені қисынға келмейді. Күні кеше Елтеріс екеуі он үш мың адамнан тұратын әскерді талқандаған адам неден қорқуы тиіс? 2. А-ши-тэ Юань-Чжэнь Елтеріс қағанның кезінде бас қолбасшы болған. Ал қытай деректерінде Тоныкөк көп я-гуаньнің бірі болған. Деректе Қапаған кезінде я-гуаньдардың көп болғандығын келтірген. Я-гуань төменгі әскери шен екендігін ескерсек, Тоныкөк Қапағанның кезінде маңызды тұлғаға әлі айнала қоймаған. Осы себептен оларды бір адам деп санауға болмайды. Егер де А-ши-тэ және Тоныкөк екеуі бір адам болды десек, оны бұлайша төмендетуге негіз жоқ. 3. Қытай деректері әдетте шенді адамдардың аты мен дәрежесін дәл сол уақытта қалай аталды, солай бере беретін болғандықтан бір адамды біресе қытайша атымен А-ши-тэ Юань-Чжэнь, біресе түркіше атымен Тоныкөк, тіпті түркіше екінші аты Тун-ни-шу деп те жаза беруі мүмкін. 4. Ф. Хирт өзінің болжамын нығайту үшін Тоныкөкті А-ши-тэ Тун-ни-шуға телиді. Бірақ Тоныкөк тәрізді Білгенің кезінде бас кеңесші болған үлкен лауазымды адам қалайша қытайға министрдің орынбасары есебінде жіберіліп Білгенің қызы Хатунды қарайлап жүретін адам деңгейіне төмендетілуі мүмкін», – деп ұсынады* (*аудармасы - автордыкі) [91, s. 595-597].
Дегенмен С.Г. Кляшторный өзінің «Тоньюкук – Ашидэ Юаньчжэнь» мақаласында Ф. Хирттің Ашидэ Юань-чжэнь және Тоныкөк екеуі бір адам деген болжамын қолдап, оның тарихи ғана емес, ономастикалық дәлелі де бар деп жазады [163]. Өз еңбегінде Тоныкөк тұлғасына тоқталған Ю.А. Зуев та өзінің осы пікірдің жақтасы екендігін білдірген [164]. 
Бұл әрине назар аударуға тұрарлық жайт, бұл мәселені егжей-тегжейлі зерттеген, яғни қағанаттың екінші адамы Тоныкөк Ашидэ әулетінен шыққан-шықпағанын дәлелдеген жағдайда, Ашидэні Ашинамен иін тіресіп тұрған ықпалды әулет деп тануға негіз бар ма, жоқ па соны анықтап, тиісінше олардың таңбасын «қаған таңбасына» пара-пар династиялық таңбалар қатарына жатқызу орынды-орынсыз екенін дәлелдеуге болар еді. Әзірше бұл біз үшін басы ашық мәселелердің бірі. Біздіңше С.Г. Кляшторный мәселені тек бір қырынан ғана, ономастикалық тұрғыдан қарастырған да, Лю Мау-Цай келтірген А-ши-тэ Юань-Чжэнь және Тоныкөк өмірбаяндарындағы алшақтық мәселесіне қатысты пікірін білдірмеген. Біздіңше бұл да назардан тыс қалдыруға болмайтын дәйек. 
С.Г. Кляшторный келтірген Ашидэ таңбалары –    ,   [152, с. 93-94]; Лю Мау-Цай еңбегіндегі Ашидэ жылқысының таңбасы –   , Та А-ши-тэ (да ашидэ) жылқысының таңбасы –   , Па-йен А-ши-тэ (баянь ашидэ) жылқысының таңбасы -    [91, s. 453].
Ю.А. Зуевтің пікірінше Ашидэлердің    таңбасы толығымен юэчжи-кушандардың мына   ,    таңбаларына сәйкес келеді және де бұлар жебелер емес, Авестада келтірілетін үш басты немесе төрт басты мифтік жылан – аждаһаның бейнесі. Әрі қарай ол батыс астрологиясында аждаһаның айға теңелетінін, толысу кезіндегі ай – аждаһаның басы, ал кему барысындағы ай – аждаһаның құйрығына теңелетінін, сондай-ақ қытай астрологиялық шығармаларында да осыған ұқсас теңеулердің бар екендігін атайды. Ал Шығыс Түркістандағы орта парсылық мәтіндерде айдың өзін «қос аждаһа» деп атайтындығын келтіреді [164, с. 86-87].
Дегенмен біз үшін отандық түрколог А.М. Досымбаеваның ашиналардың рулық тотемі қарға мен қасқыр болса, ашидэлердің жебеушісі айдаһар болған дей отырып, мысал ретінде түркі бекзадалары ескерткіштерінің ұштарында қасқыр басты айдаһар бейнеленетінін келтірген пікірі көңілге қонымдырақ [160, с. 75].
Қалай болған күнде де Тоныкөк жазбасы саналатын Чойрэн тас мүсініндегі осы аждаһа бейнесі ескерткішті Ашидэ династиясы өкіліне тиесілі деп тануға себепші болды. Бұл туралы С.Г. Кляшторный Чойрэн тас мүсініндегі екі таңбаны талдау нәтижесі оның Екінші Түркі қағанаты дәуіріне жататындығын және Ашидэ тайпасының көсеміне тиесілі екендігін көрсетті деп жазды [152, с. 98-99]. Оның бұл пікірі Ю.А. Зуев тарапынан қолдау тапқанын жоғарыда атап өттік. Ю.А. Зуев өз еңбегінде бұны екі рет қайталап, нақтылап өткен [164, с. 214-215]. 
Бір тоқтала кететін жайт, Чойрэн тас мүсіні мамандар арасында Хушо Цайдам Үлкен жазбаларындағы таңбалардың орналасу «ережесін» бұзып тұрған бірегей ескерткіш деп танылады. Мұнда атылғалы тұрған жылан бейнесі әдеттегідей ескерткіштің төменгі жағына емес, жоғарғы бөлігіне – қаған таңбасының үстіне орналастырылған [164, с. 85-86]. Бұл дерек бізді де егер ескерткіш иесі шынымен Тоныкөк болса оның өз таңбасын қаған таңбасынан жоғары қоюы орынды деген ойға жетелейді. 
Түркі қағанатынан кейінгі түркі мемлекеттеріндегі саяси маңызға ие династиялық таңбалар негізінен Ашина әулетінің таңбасынан, оның түрленген/стильденген бейнесінен немесе басқа таңбалармен үйлесімінен туындаған. Дегенмен бұл жерде А.Е. Рогожинскийдің «көне түркі мемлекеттерінің қазақстандық-ортаазиялық ареалынан VIII ғ. бірінші жартысындағы шығыс түркі қағандық-кнәздік мемориалдарында кездесетін Ашина династиясы таңбасына сәйкес келетіндей таңба іздеу нәтиже бермейді» деген пікірін ескерусіз қалдыруға болмайды [75, с. 105-106]. 
Ол А.Д. Грачтың «бейненің ареалы Моңғолия, Тува, Алтай, Қазақстан, Шығыс Түркістан және Ферғана аумақтарын, яғни көне түркі тайпалары жайғасқан түгелге жуық жерлерді қамтиды» деген пікірін [158, с. 323] теріске шығарып, иконографиясы жағынан орхон мемориалындағы өзіндік эмблемаға сәйкес келетін таңба-петроглифтердің таралу аумағы Орталық Азияның шығыс түркі билеушілерінің үстемдігі жүрген облыстарынан тысқары шықпады дей келе, Чуруктуг-Кырлан типіндегі петроглифтерге және Ашина таңбасына аналог есебінде келтірілген Қазақстан және Қырғызстан деректері шын мәнісінде бұған жатпайды деп үзілді-кесілді қарсы шығады [75, с. 106]. 
Г.Б. Бабаяров Батыс түркі қағанатымен байланысты тиындардағы таңбаларды Ашина династиясы таңбасының стильденген нұсқалары деп санайды және тиындар мен Орта Азияның жартас суреттерінде кездесетін бұл таңба қарқынды эволюцияны бастан кешіріп нәтижесінде қатты стильденуге ұшырады және кескіні біраз жұмырлана түсті дей келе онысын былайша көрсетеді:       Шаш тиындарында -    /    -    /    -    /   ; Ферғана тиындарында -    /    -    /    -    /   ,    /  ,   ,   ; Тохаристан тиындарында -    /    -    /   ; Панча тиындарында -   /    -   ; Жетісу жартастарында -    -    -    [165]. Осы жерде арнайы ескерте кететін нәрсе – зерттеушілер Орта Азия тиындарының көпшілігінде династиялық немесе билеуші ру таңбасы болатындығы туралы бұрынырақта да айтып жүрген болатын [25, с. 99, 166], бірақ Г.Б. Бабаяров соңғы он-он бес жылда осы тақырыппен егжей-тегжейлі шұғылданып жүргендіктен және осы аралықта жинақтаған деректер базасының кеңдігі, сала бойынша тәжірибесінің молдығын ескере отырып, оның жұмыс нәтижелерімен санасуға болады деп санаймыз.
Бұдан әрі Г.Б. Бабаяров таңбалардың негізгі бөлігі билеуші иелігіндегі аумақтармен немесе династияның шыққан жерлерімен байланысты болып келеді, сондықтан Батыс түркі қағанаты тиындарының реверсінен өзара өте ұқсас таңбаларды кездестіруге болады    -    -    дей отырып, бұл осы тиындарды бір әулеттің өкілдері соққандығын білдіреді дейді [165, с. 362]. Ол сондай-ақ, таңбалардың ұқсастығы тиындардың белгілі бір династияға тиесілілігін айқындайтын негізгі факторлардың бірі деп санайды және таңбалардағы қосалқы элементтер, белгілер және т.б. аздаған өзгешеліктердің болуын династия ішіндегі ұрпақ алмасуымен байланыстырады, бұл Орталық Азияның көшпелі этностарының көпшілігіне, тіпті отырықшы-егінші иеліктер мен мемлекеттердің билеуші руының таңбаларына да тән сипат деп атап өтеді. 
Оның пайымдауынша   ,   ,    таңбалы келген Шаш тиындарының тобы Ашина династиясына тиесілі, алайда орталығы Жетісу болған Батыс Түркі қағанатының және орталығы Өтікен болған Шығыс Түркі қағанатының жерлерінен мұндай таңбалардың кездеспеуі бұны дәлелдеуде қиындық туғызып отырғанын жеткізеді [165, с. 363]. Г.Б. Бабаяров бұл мәселені өзінің бірнеше жарияланымдарында қозғап, жоғарыда келтірілген Батыс Түркі қағанаты тиындарындағы таңбалардың шығу тегін зерттеушілер хан таңбасы, қаған таңбасы деп жүрген Ашина династиясының    таңбасымен байланыстырып, салыстырмалы түрде былайша дәйектеп келеді:          /    -    /    -    /    [165, с. 353-362]. Жалпы Г.Б. Бабаяров өзінің осы зерттеулері арқылы алғашқы түркі қағанаттары мен олардың вассалдық иеліктеріндегі, әсіресе соңғыларындағы тиын таңбаларының этникалық атрибуциясы әлі де болса түсініксіз екендігін, сонымен қатар Батыс түрік қағанаты тиындарының эволюциясын және ондағы таңбалық нышандардың шығыс түпотанындағы бекзадалар белгілерімен арасалмағын көрсетіп берді. 
Алайда, Г.Б. Бабаяров пен оның бірқатар еңбектеріне телавторлық еткен А.В. Кубатиннің Ашина династиясының батыс қанаты өкілдерінің династиялық белгілері пішіндерінің эволюциясын VIII ғ. шығыс түркі мемориалындағы қаған таңбасының туынды пішіні есебінде жаңғыртуға тырысқан осы әрекеттеріне А.Е. Рогожинский келешексіз деп танитындығын білдіріп өз дәлелдерін келтіреді. Ол: «Ашина династиясының «кіші» тармағының өкілдері басқа пішіндегі таңбаларды қолданғаны анық және олардың кейбірін расында Қазақстанның оңтүстігіндегі таңба-петроглифтердің арасынан ортаазиялық тиындардағы династиялық эмблемалар үлгілеріне қарай ажыратып алдық. Шаш, Соғды, Тохаристан тиындарындағы белгілерге сәйкес келетін таңба-петроглифтердің төрт типі белгілі. Олардың түгелге жуығы Шу-Іле қосөзен аралығынан, бір петроглиф Батыс Тянь-Шаннің Шашпен шекаралас тұсынан табылды. Бұлардың ішіндегі ең сирек кездесетіні лиратәріздес -   ,   ,    таңба, ол Шу-Іле тауларының Қоғалы, Тамғалы, Алмалы, Аққайнар тәрізді бірнеше жерлерінен табылды. Бұл таңбалардың барлығының пішіні өзгеріссіз, туынды таңбалары жоқ; әдетте басқа ру-тайпалық белгілер жинағына енгізілмей жеке-дара салынады, тек екі рет қана басқа типтегі таңбамен тіркескен күйі кездесті», – дейді [75, с. 106]. Оның айтуынша лиратәріздес таңбалар ортаазия нумизматикасынан кең танымал, сондай-ақ Отырар оазисіндегі қыш бұйымдардан кездеседі және осы аналогтарына қарай VI-VII ғғ. мерзімделеді. Сондай-ақ бұл таңбалардың шығу тегі мен кімге тиесілі екендігі анықталған жоқ, алайда оның Жетісу, Шығыс Соғды және Тохаристан аймақтарымен байланысы бар көшпелілердің әйдік әулетінің династиялық эмблемасы екендігі анық деп келтіреді. Одан әрі: «Лиратәріздес» таңбаның шығу тегі мәселесі қалай шешілетіндігіне қарамастан, оның туынды пішіндері батыс түркі жоғары билеушілерінің – Ашина өкілдерінің «кіші» тармағының атынан соғылған тиындарға қойылған», – дейді [75, с. 106]. 
Г.Б. Бабаяров пен А.Е. Рогожинский пікірлерінің үйлесетін тұсы осы – екеуі де бұл белгілерді Ашина династиясының батыс тармағы өкілдерінің таңбасы деп санайды. «Лиратәріздес» таңба Моңғолияның Баян-Өлгей аймағындағы Хойд Хөлцөөт шатқалындағы түркі дәуірі петроглифтері арасынан да шығып отыр [167].
Жалпы, Батыс Түркі қағанатының иелігінде болған Әмудария және Сырдария өзендері аралығындағы жерлерде, және оларға шектес аумақтарда VII-IX ғғ. Шаш тегіндерінің, Ашинаның ферғаналық әулетінің, тохаристан жабғуларының және кабулдық тегін-шахтардың династиялары билік етіп тұрғандығы тарихтан белгілі. Олардың қай-қайсысының да шығу тегі Ашина династиясына барып тірелетін еді [156, с. 69]. 
Ғалымдар арасындағы жоғарыдағы пікір қайшылығына қарамастан, біз үшін шығатын қорытынды – Батыс түркі қағанаты және қағанатқа қарасты жерлердің барлығы Ашина әулетінің ықпалында болғандығы нумизматикалық материалдардағы династиялық таңбалар негізінде дәлелденіп отыр. 
Келесі, түргеш және қарлұқтардың династиялық таңбалары да Шу, Талас аңғарлары мен Отырар шұратындағы қалалар тиындарындағы символдармен ұқсастығы арқылы ажыратылады [75, с. 108]. Түргеш таңбасы орхон руникалық жазуының «ат»    әрпіне сәйкес келеді деп саналады [101, с. 61], бірақ кейін қағанат билеушілері өз тиындарын ортасында шаршы тәріздес тесігі бар қытай тиындары үлгісімен шығара бастағандықтан таңба пішіні стильдеу нәтижесінде өзгеріске ұшырайды    [168]. О.И. Смирнова Жетісу тиындар кешенін төрт типке ажыратады, олардың барлығында    таңбасы аздаған сығылған/созылған өзгерістермен және иероглифтер немесе түркі-соғды жазбаларымен үйлесім тапқан күйінше тиын шеңберін бойлай бір композиция түзген күйі кездеседі, тек бірең-сараң тиындар ғана анэпиграфикалық болып келеді [101, с. 395-405]. Отырар ауданынан табылған түргеш тиындарындағы таңбаның арыстан бейнесімен үйлесімдікте көрініс табуының (Қосымша А) екі себебі бар деп түсіндіріледі: түргештер осы аудандағы өзіне дейінгілердің тиын бетінің әрлеу үлгісін қолданған немесе түргештерге тәуелді жергілікті халық өз тиындарына иелік етушілерінің таңбаларын салған [101, с. 57-58]. Түргеш тиындарының мыстан жасалған бір түрі 2006 ж. ортағасырлық Сидақ қаласының орнынан табылып, қазіргі уақытта Әзірет-Сұлтан қорық-мұражайының қорында сақтаулы. 
А.Е. Рогожинский түргеш тиындарындағы белгілермен сәйкес келетін оннан астам гравюра бар екендігін және олар негізінен Шу-Іле қосөзені аралығындағы 6 жерден, яғни қытай деректеріндегі мәліметтерге сай саяси гүлденген тұсында – VII-VIII ғғ. мекен еткен аумақтарынан табылғандығын, ал бұл жерлерден тыс Қаратаудағы Боралдай, Сауысқандық (Қосымша А) және Солтүстік Балқаш бойындағы Желтау, Қалмақемел жерлерінен анықталғанын, сондай-ақ Іленің оң жағалауындағы, Талас аңғарындағы және Ыстықкөл бойындағы танымал петроглифтер арасынан кездеспейтіндігін, негізгі ареалынан бөлек Ресей Алтайындағы Калбак Таш І, Чаган, Хангайдағы Хуругийн узур ескерткіштерінде бар екендігін жазады [75, с. 109]. Ал Г.Е. Свистун болса Чугуевский қалашығынан табылған ыдыстардағы мына   ,    таңбаларды А.М. Камышев еңбегіндегі Жетісу тиындарындағы және А.Е. Рогожинский еңбегіндегі Қотыр жазығындағы тастағы таңбаларға ұқсатып, түргеш таңбаларының бір үлгісі деп көрсетеді [169].
А.М. Досымбаева түргештердің ромбтәріздес таңбасының тағы бір түрін Жамбыл облысы Шу ауданындағы Жайсаң ғұрыптық кешеніндегі тас мүсіннің мойын тұсынан анықтаған [170]. 
Ю.А. Зуев Үшлік пен Сақал қағандар билік еткен тұста түргеш тухстарының символы түп-тамырын ежелгі юэчжийлерден алатын аждаһа болғандығын айтады, ал тоқсоба мен оның билеуші руының таңбасы белгісіз екендігін келтіреді. Ол сонымен қатар О.И. Смирноваға сілтеме келтіре отырып тухс тиындарында   ,    таңбалар кездесетіндігіне тоқталады және олардың VIII ғ. эдиз    таңбасына пара-пар және түркі-аштақтардың    таңбасына ұқсас екендігін жазады, сондай-ақ юэчжи-кушан патшаларының тиындарындағы   ,   ,    үш-төрт басты аждаһа таңбаларына (Қосымша А) тікелей параллель деп келтіреді [164, с. 156].
Қарлұқ қағанатының VIII ғ. екінші жартысы - IX ғ. аралығында дербес мемлекет болып қалыптасу кезіндегі билеуші әулетінің таңбасы Шу аңғары тиындары, Алтай және Шу-Іле тауларының таңба-петроглифтері негізінде анықталған [75, с. 109]. Таулы Алтайда мұндай таңбалар Чуй өзенінің жоғарғы ағысыннан және Цагаан Сала І ескерткішінен табылған. Қарлұқтардың қоныстану аясынан тыс жерлерге келер болсақ, мұндай таңбалардың Шивээт улаан ескерткішіндегі стелада, Минусинск музейіндегі тиынның теріс жағында кездесетіндігі туралы деректер бар. Таңбалардың барлығы төңкерілген    руникалық графемасы немесе   , кейде    түрінде болып келеді [75, с. 110]. Шу-Іле аңғарларында төңкерілген    пішіндес таңба Меркеден (Қосымша А), ал    түріндегі таңба Ащысу жазығы мен Алмалыдан табылған. Алмалы ортағасырлық қонысы маңынан анықталған таңбалар жинағының арасында рунатәріздес екі таңба бар [43, с. 82]. А.Е. Рогожинский В.Н. Настичке сілтеме жасай отырып бұл типтегі таңбалардың Х ғ. Жетісудағы түргештерді қарахандар алмастырған уақыт аралығында «делдал» есебінде болған Арсланидтер династиясы шығарған Шу аңғары тиындарындағы белгілерге ұқсастығына қарай қарлұқтардың билеуші династиясының эмблемасы есебінде танитындығын жеткізеді [75, с. 110-111]. 
П. Лурье Шиштөбе қала орнынан табылған тиындардың арасынан қарлұқтардың өзі соққан тиындарды ажыратқан, ондағы тиынның шеңберін айналдыра түсірілген мына   ,   белгілер де Алтай және Шу-Іле тауларындағы таңба-петроглифтерге ұқсас келеді [124, с. 280-282]. Ю.А. Зуев болса Л.Р. Кызласовқа сілтеме жасай отырып осы Э әрпіне ұқсас таңбаның Чуй жазығындағы қазбалар барысында табылған тиындардан анықталғанын айтады [164, с. 22].
Ал Сырдария-Әмудария қосөзен аралығын ортағасырларда мекендеген халықтардың тиындарын ондаған жылдар бойы зерттеп келе жатқан Г.Б. Бабаяров оларды былайша жіктейді: Батыс Түркі қағанаты:   ,   ,   ; Шаш:   ,   ,   ; Отырар:   ; Ферғана:   ,   ,   ; Уструшана:   ; Соғды, соның ішінде Самарқан:   ; Соғды, соның ішінде Панч:    ,   ,    ,   ; Соғды, соның ішінде Кеш:   ; Соғды, соның ішінде Нахшеб:   ; Бұқара:   ; Тохаристан:   ,   ; Тохаристан, соның ішінде Чаганиан:   ; Тохаристан, соның ішінде Термез:   ; Хорезм:   ,   ; Шу-Талас аңғарының Суяб, Тараз және т.б. қалалары:   ,   ,   ,   ,   ,   ,    [165, с. 348; 171]. Бұдан көріп отырғанымыздай VI-VIII ғғ. аралығында Қазақстанның оңтүстігі мен оңтүстік-шығысы негізінен Ашина династиясының батыс тармағының, түргеш, қарлұқ билеуші әулеттерінің ықпалында болған. 
Қарахан тиындарындағы белгілер туралы дерек бізге тек бір-ақ рет, түрік таңбатанушысы М. Тезжанның магистрлік диссертациясынан кездесті, онда ол Е. Есинге және О. Акчокраклыға сілтеме жасап, қарахан тиындарындағы таңбалар деп мыналарды келтірген:    ,    [140, s. 202].
Дегенмен тиын беттеріндегі таңбалардың жіктелісіне сын көзбен қарайтын зерттеушілер де бар. Орта Азияның ежелгі тиындарындағы таңбалардың түсініксіз тұстары жетерлік деп санайтын олардың пайымдауынша тиын беттерінде бірдей таңбаның немесе пішіні жағынан ұқсас таңбалардың болуы әулет билеушілерінің өзара туыстығының да, сонымен қатар жергілікті биліктің сыртқы алпауыт күштерге тәуелді болғандығының да белгісі болып шығуы ықтимал. Алайда олар бұл таңбалардың кімдікі болған күнде де, династиялық таңбалар екендігін жоққа шығармайды [26, с. 16].
Қарахан дәуірінде исламның мемлекеттік дін болып жариялануына байланысты тиындар бетіне бұрынғыдай династиялық таңбалар түсірілмей, олар тек жазба түрде берілетін болған. Шыңғыс хан және оның ұрпақтары тиындарындағы таңбаларды есепке алмағанда, қараханнан бергі уақытта Қазақстан аумағында династиялық таңбалардың қолданылу аясының тарылуын осы діни себептермен түсіндіруге болады деп санаймыз. Бұл ойымызды Ю.Б. Симченконың кейінгі ортағасырларда Сібір халықтарында отбасыаралық келісімдер барысында бұрынғыдай рулық таңба емес, жекеменшік таңбалар қолданыла бастады деген пікірі дөп басып [172], Еуразия даласында әлдебір себептермен династиялық таңбалардың маңызы біртіндеп кемігенін көрсетеді. 
Отандық таңбатанудың ақтаңдақ тұстарының бірі қимақ таңбалары. Таңбаларды зерттеумен айналыса бастаған жиырма жылға жуық уақыт ішінде ғылыми айналымға енгізілген қимақ таңбаларын немесе қимақ таңбаларын іздестірумен айналысып жүрген зерттеушілерді кездестірген жоқпыз. Жазба деректерде қимақтардың тотемі жылан/аждаһа деп келтіріліп жүргенін ескерсек, оларды бәлкім жоғарыда аталған аждаһа таңбалы Ашидэ династиясы ұрпақтарының ықпалында болған халық шығар деп ойлауға негіз бар. Бірақ бұған келтірер ешқандай дәлеліміз болмағандықтан, тек әлсіз болжамды ғана ұсына аламыз. 
Қалай болған күнде де қимақ-қыпшақ бірлестігінен бергі халықтардың династиялық таңбасы туралы бір нәрсе айту қиын. Оларды негізінен этникалық және рулық таңбаларға ғана жіктеуге келеді деп санаймыз. Бір жағынан отандық таңбатану енді ғана дамып келе жатқан сала болуы себепті, оның үстіне ел аумағындағы этникалық және рулық таңба-белгілердің өзі әлі толық анықталып болмағандықтан олардың арасынан династиялық таңбаларды ажыратып алуды болашақтың еншісіне қалдырамыз. 
Ал моңғол дәуіріндегі династиялық таңбаларды анықтау мәселесінде де тиындардың бетіне салынған таңба-белгілерге жүгінер болсақ, П.Н. Петров, К.М. Байпақов, Д.А. Воякиндердің «XIII-XIV ғғ. Ұлы Моңғол империясы, Шағатай және Жошы мемлекеттеріндегі ақша ісінің және ақша айналымының жалпы мәселелері» телавторлық монографиясын негізге алуға болады. Олар бұл еңбектерінде моңғол билеуші әулеттеріне тиеслі 21 түрлі таңбаны бөліп көрсетеді: 1)    - Шыңғыс ханның өз таңбасы; 2)    - Үгедей таңбасы; 3)    - Шағатай таңбасы; 4)    - Күйік таңбасы; 5)    - Мөңке таңбасы; 6)    - Арық бұға таңбасы; 7)    - Мүбарак таңбасы; 8)    - Барақ және Бұқа Темір таңбасы; 9)    - Батый таңбасы; 10)    - Меңгу Темір таңбасы; 11)    - Ұран Темір таңбасы; 11а)    - Тоқтамыс таңбасы; 11б)    - әмір Ибрахим таңбасы; 12)    - Никпей таңбасы; 13)    - Кайду таңбасы; 14)   ,    - Дуа Барақ таңбасы; 15)    - Чапар таңбасы; 16)    - кімдікі екені белгісіз, Үгедей әулетінен шыққан билеушінің таңбасы; 16а)   - бұл да солай, кімдікі екені белгісіз, Үгедей әулетінен шыққан билеушінің таңбасы; 17)    - бұл да солай, Үгедей әулетінен шыққан билеуші таңбасы; 18)    - кімдікі екені белгісіз, Шағатай әулетінен шыққан билеушінің таңбасы; 19)   ,    - Йасавур таңбасы; 20)    - кімдікі екені белгісіз, Шағатай әулетінен шыққан билеушінің таңбасы; 21)   - Әли Сұлтан таңбасы [82, с. 42-58]. Осы монография авторлары бұл таңбаларды мынадай төрт қағидатқа сүйеніп талдағандарын жеткізеді: таңба – меншік белгісі; таңба ұлдардың біріне мұраға беріледі, ал қалғандары түрлендірілген таңбаны немесе басқа пішіндегі таңбаны иемденеді; тиындағы таңба – дербес меншіктің белгісі; тиындағы таңба ерекше харизматикалық, заңдық және саяси мәнге ие [82, с. 42]. 
Әлемдік таңбатанудың ілгері басуына айтарлықтай үлес қосқан Орта Азияның исламға дейінгі таңбаларын зерттеу бойынша ұжымдық еңбектің негізгі авторлары ерекше атап өткендей белгілерді талдау мәселесі – яғни олардың иелерінің этномәдени/этносаяси тегін анықтау зерттеудің ең күрделі бөлігі болып табылады [26, с. 34]. Тек бертінгі таңбаларды ғана жазба немесе этнографиялық деректермен салыстыру арқылы нақты кімге тиесілі екендігін ажыратып алуға болады, ал ежелгі және ерте ортағасырлық таңбаларды жіктеу кезінде сүйенуге болатын бірлі-жарым жазба деректерінің, руникалық және нумизматикалық мәліметтердің өзі кейде жаңсақ шығып жатады. Оның мысалы ретінде, ортағасырлық ұқсас тиындардың бетіндегі аңызын А.М. Камышев «түргеш қағаны мырзаның тиыны» [173], ал П.Б. Лурье «қарлұқ қағаны мырзаның тиыны» деп оқығанын [124, с. 280-282] келтіруге болады.
Сондай-ақ, С.А. Яценко мен А.Е. Рогожинский диссертация авторының телавторлығымен жарық көрген «Көне түркі таңбалары» еңбегіне де осындай сын айтып, таңбалардың кімге тиесілі екендігін келтірген кезде әртүрлі мәлімет берген деген пікірлерін жеткізеді [26, с. 35]. Әрине біз бұл орынды сынды қабылдаймыз. Дегенмен мәселенің осы қырына келгенде біздің де мүмкіндігіміз шектеулі екендігін, рунология саласының маманы болмағандықтан зерттеу барысында бәдіздердегі мәтіндерді оқып ғылыми айналымға енгізген зерттеушілердің еңбектеріне тәуелді екендігімізді айта кету керек [49, с. 57]. 
Жоғарыда аталған ғалымдар осы тұрғыдан алғанда қытай жылнамалары, түркі және араб-парсы авторларының манускрипттері сенімдірек деген пікір білдіреді [26, с. 35]. Бірақ біз бұнымен де келіспейміз. Таңбатану саласында кез-келген түпнұсқаны оқи алатын әмбебап мамандар жоқ, ал аударманың сапасы әрдайым күмәнмен қарауды талап етеді. 
Қорыта келгенде, бастапқыда жеңіл көрінгенімен деректердің жеткіліксіздігі, таңбалардың белгілі бір тарихи жерлер мен оқиғаларға сәйкестендірілмеуі, ортағасырлық Қазақстан көшпелілерінің тым мобильді болуы, яғни түрлі саси жағдайлардың ықпалымен аз уақыт ішінде тез ыдырап, қайтадан жылдам ұйымдаса қалуы оларды этникалық, рулық деп нақты жіктеуге әлі ерте екендігін көрсетті. Сондықтан әзірше нақты бір таңбаның қай кезде рулық, қай кезде этникалық мәнге ие болғанын дәл айту мүмкін емес, олардың ішінен тек мемлекеттік маңызы бар құжаттардағы, тиындардағы және т.б. саяси маңызы бар жерлердегі династиялық таңбаларды ғана ажыратып алуға болады деген тұжырымға келдік


2.2 Көне түркі таңбалары 
Қазақстан тарихының, соның ішінде отандық археологияның түйіні шешілмеген ақтаңдақ тұстарының бірі – Қазақ даласын ерте ортағасырларда мекен еткен халықтардың тарихы. Тарихшылар, түркологтар, лингвистер және т.б. зерттеушілердің аталмыш кезеңде өмір сүрген мемлекеттік бірлестіктерді, тайпалық одақтарды, жекелеген этностарды «көне түркілер» деген атаудың аясына біріктіріп жіберуі, өздерінің ғылыми қызығушылықтарына қарай әр жерінен жұлмалап зерттеуі және VI-VIII ғғ. арасында ілгерінді-кейінді «секіріп» жүруі жүйесіз ғылыми әдебиеттердің қатарын көбейтіп, қарапайым адамдар түгілі мамандардың өздерін шатастыратындай жағдайға жеткізіп отыр. 
Осы тұрғыдан алғанда Л.Р. Кызласовтың «Еуропацентристік тұрғыдан ғана алғанда барлық көне түркі тілдес тайпалар көшпелі, ал олардың мәдениеті бірдей көрінеді. Барлық көне түркі тілдес тайпалар мен халықтардың және олардың әртекті мәдениеттерінің өзіндік атауын «көне түркі» («көне түркі мәдениеті», «көне түркі дәуірі») терминімен алмастыру ғылымға жат. Көне түркілер дегеніміз – өздерін VI-VII ғғ. түркі халқы («түрк бұдын») деп атаған этникалық топ және тек осы халықтың мәдениетін ғана көне түркілік деп атауға болады, ал VI-VIII ғғ. Бірінші және Екінші Түркі қағанаттарының өмір сүрген кезеңін – көне түркі уақыты деп атаған жөн. Негізінде, түркі тілдес тайпалар және олардың тілдері тарих сахнасында VI ғ. өздерін «түрк» деп атаған шағын этникалық топ пайда болғаннан әлдеқайда бұрын өмір сүрген. Жазба деректерге сүйенсек, бұл топ V ғ. және VI ғ. басында Оңтүстік Алтайда тіршілік еткен. Сәйкесінше, скиф және ғұн-сармат кезеңінің түркі тілдес тайпалары мен халықтары (б.д.д. VII ғ. – б.д. IV ғ.) өздерін түркілер деп атамаған және бұл атауды біле қоймаған шығар деуге негіз бар»*, - деген пікірінің жаны бар (*аудармасы – автордыкі) [174]. Бұл пікірдің айтылғанына ширек ғасырға жуық уақыт өтсе де зерттеушілердің неліктен қаперге алмай жүргені түсініксіз. Осының салдарынан тарихи сабақтастық, автохтондық мәселелері қалтарыс қалып, ортағасырлық қазақ даласы халықтарының таңба тәрізді мәдени феноменінің шығу тегін «айдаладан» іздеп жүргендердің қатары көбеюде. 
Жалпы көне түркі дәуірінің негізгі көрсеткіштеріне қатысты ғылымда жүріп жатқан пікірталастар В.В. Тишиннің докторлық диссертациясында кеңірек қарастырылған [175]. Бізге тікелей қатысы жоқ болғандықтан ол мәселеге арнайы тоқталып жатпадық. 
Заманауи ғылыми әдебиеттерде Ұлы түркі қағанаты, Бірінші түркі қағанаты, Көне түркі қағанаты, Көктүрік қағандығы (соңғысына зерттеушілер Ұлы түркі қағанаты мен ІІ Шығыс түркі қағанатын біріктіріп жібереді) атауларымен келтіріліп жүрген, Ұлы Қытай қабырғасынан Қара теңізге дейінгі, Әмудариядан Есілдің жоғарғы ағысына дейінгі аймақтарды иемденіп, Қытайдың солтүстік шығысын, Моңғол, Алтай, Шығыс және Батыс Түркістан, Қазақстан, сондай-ақ, Қырым мен Солтүстік Кавказ жерлеріне үстемдік етіп, Еуразиялық Ұлы дала белдеуін мекен еткен ұлттар мен ұлыстарды бір мемлекет астына біріктірген алып империяның құрылуы жазба деректерге сәйкес 553 ж. деп келтіріледі. Көне түркілердің ерте тарихы бойынша деректерді қытайдың «Чжоу шу», «Бэй ши», «Суй шу» атты әулеттік жылнамалары береді [176].
Аталмыш мемлекеттің таңба жүйесін зерттеуші-ғалымдар олардың бітік және балбал тастардың, петроглифтердің, тиындардың, мөрлердің, қыштан және металдан жасалған бұйымдардың бойынан кездесетіндігін және «бітік (мәңгі тас, бітік тас)», «белгі», «таңба» тіркестерімен белгілі екендігін келтіреді [177]. 
Ал олардың шығу тегіне келер болсақ, отандық зерттеушілер Н.Г. Шаймерденова және С.А. Ярыгиндер ғұн-сармат кезеңіндегі билік нышанының дамуы ерте ортағасырлардың басында осы белгілердің Бірінші Түрк қағанатының мемлекеттік мәдениетіне кодталуына алып келгендігі туралы болжамдарын жеткізеді [178]. 
Сондай-ақ, зерттеушілер Д.Қ. Қыдырәлі және Г.Б. Бабаяр Еуразия даласында көне түркі қағандықтарына дейін тіршілік еткен тайпаларға тиесілі таңбаларды түркі тайпаларымен, ілкі түркілермен, ирандықтармен және басқа да бірқатар түркі емес этностармен байланыстырады, олардың бұл тұжырымын біз көне түркі таңбаларының шығу тегі әркелкі дегенге келтіріп отыр деп ұқтық [177, б. 27]. 
Қолда бар деректерді сүзгілей келгенде Қазақстан аумағынан анықталған белгілі бір таңбаның немесе таңбалар тобының Ұлы түркі қағанатына тиесілі екендігін нақтылайтын қандай да бір мәлімет кездестірмедік. Ғалымдар арасында Ұлы түркі қағанатына тән таңба-белгілер болуы ықтимал ескерткіш ретінде Моңғолиядағы Шивээт улаан таңбалы ғұрыптық кешені аталады. Мысалы, отандық түркітанушы Н. Базылхан өзінің ертерек жарық көрген еңбегінде моңғол археологы Ц. Доржсүреннің болжамын қолдайтынын білдіре отырып, оны V-VI ғғ. мерзімдейді [179]. Алайда Д.Қ. Қыдырәлі және Г.Б. Бабаяр, аталмыш ескерткіштегі таңбаларды Екінші Түрік қағанатымен байланыстырады [177, 15-18 бб.]. 
Г.Б. Бабаяровтың келтіруінше,.VI ғ. соңғы ширегінен бастап Ұлы қағанат билеушілері өз тиындарын соғуды қолға алған [165, с. 349]. Мысалы, VI ғ. аяғы – VII ғ. бірінші ширегі аралығында Шашта көне түркілердің «яғбу» және «түрк қағаны» дәрежелері және    таңбасы салынған тиындар шығарылып тұрған [180]. 
Байқап отырғанымыздай, нақты Ұлы түркі қағанатына тиесілі таңба-белгілер мәселесі әлі де басы ашық күйінде қалып отыр. 
Сондықтан Қазақстан аумағындағы ерте ортағасырлық мемлекеттердің таңбалары туралы сөз қозғаған кезде мәселені отандық және шетелдік мамандар тарапынан егжей-тегжейлі зерттеліп ғылыми айналымға енгізілген Батыс түркі қағанаты таңбаларынан бастаймыз. Бұл туралы Г.Б. Бабаяров: «Осы жерде қойылатын орынды сұрақ: бастапқыда Түркі қағанатының құрамында болған, ол ыдырағаннан кейін батысына тікелей иелік етіп қалған Батыс түркі қағанатының «негізгі» таңбасы қандай болды? Неліктен Батыс түркі қағанаты тиындарының таңбалары Шығыс қағанат бәдіздеріне салынған таңбалардан мерзімі жағынан ертерек болғанымен оларға қарағанда өте стильденген болып келеді? Қағанат құлағаннан кейін Шығыс және Батыс қағанаттардағы билік Ашина руының қолында қалғаны тарихтан белгілі. Оларды Түркі қағанатын құрушы ағайындылардың, Шығыста – Бұмынның, Батыста – Истемидің ұрпақтары биледі. Бізге Орхон эпиграфикалық ескерткіштерінен Шығыс қағанаттың таңбасы белгілі. Бүгінде Батыс түркі қағанаты таңбаларына қатысты пікір өте аз*», – деп жазады (*аудармасы – автордыкі) [165, с. 354]. Оның бұл сөздері Батыс түркі қағанаты таңбаларын зерттеудің бүгінгі жай-күйін толық сипаттап тұрғанын мойындау қажет. 
Батыс түркі қағанаты бастапқыда, 552-744 жж. Ұлы түрк қағанатының құрамында батыс ябғулық дәрежесінде (VI ғ. соңғы ширегі – VII ғ. басы), артынша Яғбу-қағанат есебінде (VII ғ. басы – 630 жж.), кейінірек тәуелсіз қағанат болып (630-740 жж.) өмір сүргені белгілі [168, с. 143]. 
Қағанат таңбаларының ең жақсы зерттелгендері – тиындарына салынған таңбалары болғандықтан, қалған – жартастардағы бәдіздердегі, меңгірлердегі, жекелеген бұйым беттеріндегі және т.б. таңбалар осылармен салыстыру арқылы анықталып, мерзімделуде. 
Қағанат тиындарындағы таңбаларды зерттеушілер олардың 20 шақты типі болғандығы туралы айтады. Олардың басым көпшілігін Шаш шұратынан табылған   ,   ,    - тәріздес, бір типінде    зәкір тәріздес, қалған типтерінде   /   ромб тәріздес таңбалары бар түрлері құрайды [165, с. 350]. Соңғы жылдардағы археологиялық зерттеулер нәтижесінде Шаш шұратынан табылған тиындардағы    таңба және оның түрленген пішіндері жартас суреттерінен, қыш бұйымдар беттерінен және т.б. жерлерден анықталуда. Оның мысалы ретінде 2011 ж. Қазақстанның оңтүстік өңіріндегі Сидақ ескерткішінен табылған хумның бетінен пішіні жағынан    ұқсас келетін таңбаны атауға болады [181]. 
Мамандардың пікірінше, руна жазбалы бәдіздерде кездесетін тауешкінің стильденген бейнесі қаған руының таңбасы болып саналады. Осындай бейнелер Батыс түркі қағанатының соғды тіліндегі «Тун джабғу қаған» жазбасы бар алғашқы тиындарында кездеседі деп саналады. Г.Б. Бабаяровтың пікірінше тауешкілердің стильденген бейнесі бар тиындар түркі мемлекетінің саяси орталығы болған Жетісу жерінде соғылған [182]. 
Нумизматикалық әдебиеттерде «зәкір тәріздес» деп келтірілген таңба [183] Алмалы петроглифтері арасынан және Г.Б. Бабаяров Тарду қағанның таңбасы бейнеленген деп оқып, Батыс түркі қағанатының алғашқы соғылған тиындарының бірі деп таныған Шаш тиындары ішінен кездеседі [184]. А.Е. Рогожинский зәкір тәріздес таңба-петроглифтер де, осы типтес теңгелер тәрізді сирек кездесетіндер қатарына жатады дей отырып, Алмалыдағы бейнесін Қазақстандағы жалғыз таңба деп атайды, сондай-ақ Алмалыдан 30 шақырым жердегі Қоғалы кешенінде бейнеленген жылқының сауырында осыған ұқсас таңба бар екендігіне тоқталып өтеді [43, с. 81].
Қазіргі уақытта Батыс түркі қағанатына тиесілі таңбалар Жетісу жеріндегі тастар мен жартастардан, Қырғызстанның Жалтырақташ   -  -   [185], Кочкор жазығы   -  -   жерлерінен, Шу-Іле қосөзен аралығынан                  , Ресей Алтайынан          жерлерден [165, с. 355], Қазақ Алтайынан және т.б. анықталғанымен (Қосымша А) тиындардағы таңбалардан басқасына қатысты ғылыми талдаулар жоқтың қасы. 
Алмалы кешені Қазақстанның түркі дәуіріне тән таңба-петроглифтері топтасқан ескерткіштердің бірі, олардың негізгі бөлігін батыс түркі, түргеш және қарлұқтардың билеуші топтарына тән, VII-VIII/IX ғғ. мерзімделетін таңбалар құрайды [43, с. 89]. 
Батыс түркі қағанаты ыдыраған соң, Орта Азияда оның орнына төрт алып мемлекет орнады: Іле-Шу қосөзен аралығы және Іле Алатауынан оңтүстік Балқашқа дейінгі жерлер – Түргеш, Жетісу жері – Қарлұқ, Сырдарияның ортаңғы және төменгі бөліктері мен Арал маңы – Оғыз, ал Қазақстанның шығысы, солтүстігі және орталығы – Қимақ қағанаттарының иеліктеріне өтті [186] 
Түргеш таңбалары. Батыс түркі қағанаты аумағында ертеректе түрлі бірлестіктердің құрамында өмір сүрген тайпалар, өздеріне Түргеш/Түргіш/Түріктер деген атау алып бұрынғыша өмір сүруді жалғастырды [186, б. 77]. Түргеш таңбалары нумизматикалық деректердің негізінде анықталатын белгілер тобына жатады [44, с. 263]. Олар тиындардың бірнеше типінен белгілі және таңбаның негізгі кескіні ұқсас келгенімен өзіндік ерекшеліктерге де ие болып келеді   ,   ,    [44, с. 264]. Түргештердің жалпы тайпалық және әулеттік белгілерімен сәйкес келетін таңба-петроглифтердің де өзара детальдік айырмашылықтары бар. А.Е. Рогожинскийдің келтіруінше мұндай таңбалардың ең көп табылған жері Шу-Іле қосөзен аралығы және қытай деректеріндегі түргештер өздері үстем болып тұрған VII-VIII ғғ. шегінде осы аумақты мекен етті деген мәліметтерді растайды [44, с. 263]. 
Оңтүстік Қазақстан аумағында түргеш таңбалары екі жерде: Сауысқандықта   ,    және Боралдайда    кездеседі [44, с. 264]. Пішіні жағынан түргеш таңбасына ұқсас келген белгі Солтүстік Балқаш бойындағы Қалмақемел тауынан да анықталды    [44, с. 264]. А.Е. Рогожинский Жетісудан осыған ұқсас бірде бір белгі кездеспей отырғандығын жазады, сондай-ақ Талас жазығындағы және Ыстықкөл бойындағы петроглифтер арасында да түргеш таңбалары жоқ деп және түргештер мекен еткен және саяси үстемдігін жүргізген аумақтардан анықталған таңбалар саны оннан аспайтындығын атап өтеді [44, с. 263]. 
Түргеш таңбасы Орхон руникалық жазбасындағы «ат» әрпіне сәйкес келеді деп саналады, алайда қағанат билеушілер ортасында шаршы пішіндес тесігі бар қытай тиындарына ұқсас етіп өз тиындарын шығара бастағалы олардың түрі стильдеу нәтижесінде өзгеріске ұшырайды [44, с. 263]. Ал түргештердің петроглифтердегі таңбалары мен тиын бетіндегі таңбаларын салыстырғанда, алғашқысының арасында стилизацияға ұшырамаған түрлері басымырақ болып келеді. Мұндай таңбалар түргеш таңбалары таралған барлық аймақтардан: Қаратаудан, Шу-Іле тауларынан және Солтүстік Балқаш бойынан кездеседі. 
А.Е. Рогожинский салыну техникасындағы барлық ерекшеліктерін қамти отырып, жартас бетіндегі түргеш таңбаларына ортақ белгілерді былай суреттейді: кескінге негіз болып отырған шеңбер/сопақша/ромб; ұзындықтары бірдей немесе негізінің диаметрінен асатындай болып келген жалғастыру желісі, яғни жебесі; жебе арқылы жалғасқан қос доға; доғалардың қосылатын жеріндегі аздаған дөңесі (бұл дөңестің арқасында белгінің жоғарғы элементі күрделіқұрамдас садақтың адырнасы тәрізді пішінге ие болады). Оның пікірінше түргештердің жалпытайпалық белгісі осы болса керек [44, с. 263-265]. Түргештердің тіршілік ету ареалынан тыс жерден табылған жекелеген таңбалар, атап айтқанда Калбак таш І петроглифтері арасындағы және Таулы Алтайдағы Чаган өзені аңғарынан табылған ат бейнесінің сауырындағы таңба да осы бейнелес. 
Шу Іле тауларындағы, Ақкөлдің іргелес жазықтарындағы және Қотыр жазығындағы жартас суреттері арасынан анықталған таңбалар түргеш тиындарындағы стильденген таңбаларға   ,   ,    ұқсас келеді. Бірінші үлгідегі таңба доғатәріздес сызық және оның қарсысына шағын және әр бұрышынан сәуле тарап тұрғандай етіп салынған шаршы/ромб пішінінде [44, с. 263-265], ал Қотырдан табылған қос таңба иіні жұмырлана келген доға және оған қысқа сызықпен жалғастырылған шаршы пішінінде. Таңбаның осы екі түрінің аналогы да тиындардағы таңбалар арасынан кездеседі және олардың бірін А.М. Камышев таңбасының пішіні бөлек болғандығына қарай Шу аймағынан табылған тиындардың ішіндегі сирек кездесетіні дей отырып, Тараздан шығарылған болса керек деп пайымдайды [187]. 
А.Е. Рогожинский түргеш геральдикасы және тиындардың абсолютті мерзімделу мәселелері нумизматтар арасында үлкен пікірталас туғызып отырғандығын айта келіп, бүгінге дейін анықталған түргештерге тән таңба-петроглифтер саны шектеулі болғандықтан белгілердің салынуындағы айырмашылықтар туралы нақты ешнәрсе дей алмаймыз, алайда Шу-Іле аңғарындағы тау шатқалдарынан табылған белгілердің стильденген пішіні «түргеш қағаны мырзаның» таңбасы салынған тиындардан ерте пайда болмаса керек деген болжам жасайды. Сондай-ақ, бұл пайымдау дұрыс болған жағдайда, түргеш таңба-петроглифтері өздері табылған археологиялық кешендерді мерзімдеу көрсеткіші бола алады деп санайды, бірақ IX ғ. да шығарылып тұрған осы таңбалас тиындарды бұл қатарға қоспайды [44, с. 265-266].
Жетісудың түргеш типіндегі таңба петроглифтерін нумизматикалық материалдарға және қытай деректеріне сүйене отырып VIII ғ. бірінші жартысы немесе 766 дейінгі уақытта салынған деп болжанады және де түргештерге ортақ, жалпытайпалық таңбалардан пішіні жағынан өзгеше келген стильденген бейнедегі жартас таңбаларын саяси нышан мәніндегі әулеттік белгі деп қарастырылады [44, с 266]. 
Мұндай таңбалар қатарына Қотыр жазығынан табылған стильденген түргеш   ,   таңбасы жатқызылады. Бұл таңбалардың біреуі жоғарғы жақта жеке-дара салынған, екіншісі басқа түрдегі таңбамен қатар түсірілген. Оны А.Е. Рогожинский оғыздың бұқдыз тайпасының таңбасы деп таниды және бұны түргеш-оғыз одағын білдіріп тұр деп болжайды [44, с. 266].
Шу-Іле тауларындағы Ащысу өзенінің төменгі сағасынан табылған түргештердің «W» немесе руна жазуының р (r) әріпі пішініндегі петроглиф таңбасы осы жоғарыда аталған Жетісуда осы билеуші топтың ауысуымен байланысты таңбалар қатарына жататын болса керек. Осы жердегі тік жартаста әртүрлі уақытта салынған жеті түрлі белгі бар. Бұндағы ең ерте таңбалардың ішінде түргештің жалпы тайпалық нышаны да    бар [44, с. 266-268]. Сирек кезедесетін тағы бар таңба – ұзынша етіп салынған тік сызықтың төменгі жағына және орта тұсына екі қысқа сызықтар түсірілген түрінде    болып келеді. А.Е. Рогожинский бұндай таңбаны 1960 жж. А.С. Аманжолов Кетпен тауынан кездестірген болуы мүмкін деп болжайды және алты-жеті жыл бұрын Отырар шұратынан табылған исламға дейінгі анэпиграфтық тиындарда да бар екендігін айтады [44, с. 268]. Ал жоғарыда аталған руна жазуының р (r) әріпі пішіндес таңба басқа таңбалардан бөлек, келесі жартасқа солғындау етіп салынған. Бұл таңбаны А.Е. Рогожинский алдыңғылардан кешірек салынған деп санайды және Жетісудан табылған тиындарды дәлел етеді [44, с. 268]. Расында да Шу аңғарындағы қала жұрттарынан жиналған тиындарда руна жазуының р (r) әріпіне ұқсас келген таңбалар түргештердің әулеттік белгілеріне қосалқы етіп салынғандығы байқалады. 
Қарлұқ таңбалары. Қарлұқ қағанаты Батыс түркі қағанаты ыдыраған соң орнына құрылған төрт мемлекеттің бірі. Ұлы дала белдеуін мекен еткен ерте ортағасырлық мемлекеттердің ішінде жазба деректерде оғыздардан кейін ең көп қамтылғандары осы қарлұқ тайпалары десек қателеспейміз. Қарлұқтар туралы шынайы фактілер мен мәліметтерді синология мен тарихи жылнамалардың келесі тізбегі береді: «Суй әулетінің тарихы (581-619 жж.), «Таншу (618-907 жж.)», «Синь Тан Шу (Тан әулетінің жаңа хроникасы, «Цэфу юаньгуй»), «Сун Ши» (960-1279 жж.), «Танхуйяо» жылнамасының пекиндік басылымы, «Құпия аңыз» (Юань-Чао би-ши), XVI ғ. жазылып зерттеушілер назарынан тыс қалған «Ляо ши», Юань ши» әулеттерінің тарихы [188] Аталған деректерден «үш қарлұқ» мемлекеттік бірлестігі бұлақ, шігіл, ташлық атты үш ірі тайпадан құралғандығы, қай жерлерді мекен еткендігі белгілі болып отыр.
Алтай археологиялық ескерткіштеріндегі қарлұқ таңбаларына зерттеу жүргізген Г.В. Кубарев олардың негізгі мекен ету ареалы географиялық Алтай, яғни солтүстігінде Ресей Алтайын, оңтүстігінде Гобий Алтайын қоса алғандағы аралық деп жазады [189]. М.Ә. Өскенбай Ә. Дәулетханға [186, б. 52], ал Г.В. Кубарев болса С.Г. Кляшторный, А.К. Камалов, А.Г. Малявкиндарға сілтеме жасай отырып, қарлұқтардың мекен еткен аумағына Қазақ Алтайы да кіретіндігі туралы айтады [189, с. 313, с. 315, с. 317]. Қарлұқтар 758 ж. соң біртіндеп күшейіп, ұйғырлармен теке-тіреске түседі де, Суяб, Талас және т.б. қалаларды басып алады, ал Х ғ. Іле аңғарын, Ыстықкөл-Балқаш аралығын бойлай тіршілік етеді [189, с. 315]. Қазіргі уақытта бізге белгілі қарлұқ таңбаларының Ресей Алтайы, Моңғол Алтайы, Қазақ Алтайы жерлеріндегі, Іле, Шу-Талас бойларындағы ескерткіштерден анықталып жатуы қытай жазба деректеріндегі мәліметтердің шынайылығын көрсетеді. 
Қарлұқ бірлестігінің VIII ғ. екінші жартысы – IX ғ. аралығында жеке мемлекет болып қалыптасу кезеңіндегі билеуші әулетінің таңбасы Шу жазығының нумизматикалық материалдары және биік таулы Алтай мен Шу-Іле тауларындағы таңба-петроглифтер негізінде анықталып отыр. Алтайда бұл таңбалар Шүй (Чуя) өзенінің жоғарғы ағысында төрт таңба-петроглиф және Юстыд XII мен Туяхта обаларынан шыққан ыдыстардағы 2 гравировка түрінде, сондай-ақ, Цаган Салаа І ескерткішінен анықталған бір белгі түрінде кездескен [190]. Таралу ареалынан тыс жерлерден байқалған түрлеріне тоқталар болсақ, оларға алтай таңба-петроглифтеріне сәйкес келетін Шивээт улаан стеласындағы таңба бейнесін және Минуса музейінде сақтаулы тиынның сыртқы бетіне салынған «үш белгі және таңба тәріздес кескін» жатады [191]. Бұлардағы барлық таңбалардың пішінін А.Е. Рогожинский    /lt/ немесе    /nč/ төңкерілген руналық графемалары тәріздес, кейде    бейнелес деп келтіреді [75, с. 110]. Осы тектес таңба Жайсаң ескерткішінен де анықталған [170, с. 238].
Қарлұқ таңбаларының ішіндегі кең таралғанын А.Е. Рогожинский V- [41, с. 172]; ал Г.В. Кубарев    – деп көрсетіп, «сүйір бұрыш түріндегі таңба» – деп атау берген [189, с. 307-309] таңба. 
Руна әліпбиінің р әрпі тәрізді таңбаны кей ғалымдар түргештерге телісе, келесілері қарлұқ таңбасы деп қарастырған. Атап айтар болсақ, Суяб қаласынан 2006 ж. табылған, бетінде «түргеш қағаны мырзаның ақшасы» деген дәстүрлі аңызы, сыртындағы түргеш таңбасының үстінен басылған руналық р әрпі түріндегі қосалқы таңбаны А.М. Камышев қарлұқтардың рулық белгісі деп атаған [173, с. 18-19]. Артынша П.Б. Лурье Жетісу тиындар кешені арасынан «қарлұқ қағаны мырзаның тиыны» деген аңызы бар, қарлұқ тиынын анықтаған [124, с. 280-282], тиынның бұл типінде де руна әліпбиінің р әрпі тәрізді таңбасы бар болып келеді. Бұндай тиындарды П.Б. Лурьенің өзі 766 ж. – Х ғ. ортасы аралығымен мерзімдейді [124, с. 282]. Қазақстан аумағынан тыс жерде руналық р әрпі түріндегі таңба Батыс Моңғолияның Цаган-Сала, Ресей Алтайының Чаған жазығы жерлерінен анықталған [44, с. 269]. 
Қарлұқтарға тән таңбалардың арасында А.Е. Рогожинский «үштіс таңба» және «жебелі садақ тәріздес таңба» деп атаған екі нұсқасын келтірген таңбалар да бар. Ол үштіс таңбалардың аналогы ретінде Жетісудың ерте ортағасырлық тиындарындағы геральдикалық белгілерді қарастыруды ұсынады. Бұл типтегі таңбаларға ол «тухус» тиындарындағы осыған ұқсас, бірақ аздаған өзгешеліктері бар таңбаларды жатқызады. Сондай-ақ, В.Н. Настич пен А.М. Камышевтың еңбектеріне сүйене отырып, бұл тиындар Түргеш қағанаты құлаған уақыттан бастап VIII ғ. аяғына дейін шығарылып келген деп көрсетеді және осы типтес таңба-петроглифтердің ең көп шоғырланған жері ретінде Шу-Іле тауларының оңтүстік батысы мен ортаңғы бөлігін атайды [44, с. 269].
Осы таңбалардың екінші нұсқасы – жебелі садақ тәріздес таңбалар Шу аңғарындағы Шиштөбе қала жұртынан табылған тиындардағы белгілерге ұқсас келеді; бұл тиындардың шамалас мерзімі: VIII ғ. екінші жартысы – IX ғ. ортасы немесе одан сәл кеңірек деп саналады [124, с. 280-282.
А.Е. Рогожинский Жетісу (*А.Е. Рогожинскийдің еңбегінде – Семиречье) мен Оңтүстік Қазақстан аумағында кең таралған, басқа да таңбалармен қатар шоғырласқан, бірақ олардан үлкенірек етіп салынған және ескерткіштің жоғарғы бөлігіндегі немесе орта тұсындағы көрнекі жерге түсірілген үш топ таңбаларын: «№1 – гректің омега әрпіне ұқсас таңба» -   ,   ,   ,   ,   ; «№2 – ирелеңдеген жылан пішіндес» -   ,   ,   ; «№3 – бұрыш түзетін сәулелер және олардың арасындағы дөңгелек түріндегі таңба» –   ,   ,   ,    деп атап, оларды қарлұқ кезеңімен байланыстырады [44, с. 269]. Осы таңбалардың таралу аймағы сәйкес келетіндігін, бірақ біртұтас кеңістік түзбеуіне аумақтардың зерттелу дәрежесінің әркелкілігі себепші болуы мүмкін деп болжайды. №1-3 таңбалардың таралу аумағы бір бірінен шалғай жатқан екі облысты түзетіндігі: 1. Ресей және Моңғол Алтайы. 2. Жетісу, соның ішінде Шу-Іле қосөзен аралығында басымырақ екендігі туралы айтады [44, с. 269]. 
Г.Б. Бабаяров нумизматикалық деректердің негізінде қарлұқ қағанының таңбасын    деп көрсеткен [192].
Алмалы және Ащысу ескерткіштерінен анықталған петроглиф-таңбалар Шу және Талас аңғарынан табылған тиындар тобындағы   ,    таңбаларға ұқсастығына қарай қарлұқтардың билеуші әулетінің таңбасы деп танылып, арсландықтармен байланыстырылады [43, с. 79, с. 82]. Шиш-төбе (Нузкент) қала орнынан табылған тиындар «қарлұқ қағаны мырзасының тиыны» аңызына және таңбасының жоғарыда айтылған таңбаларға ұқсастығына қарай қарлұқтардың өз тиыны деп танылды [124, с. 280-282].
Қарлұқ таңбаларының мерзімделуіне келер болсақ, зерттеушілер Орталық Азияның шығыс бөлігінен табылған жылан пішіндес, омега тәріздес және V кескінді таңбалардың әр түрлі нұсқаларын VI ғ. екінші жартысы – VIII ғ. ортасы аралығына жатқызады. Дегенмен Қазақстанның оңтүстік-шығысы мен Ыстықкөл маңайындағы жоғарыда №№1-3 деп келтірілген таңбалар VIII ғ. екінші жартысынан ерте болмаса керек деп болжанады. Бұл белгілердің Шу-Іле таулары мен Ыстықкөл бойында кешірек пайда болуы, сондай-ақ Құлжабасында екі жерде, ал Кочкор жазығында бірнеше жерде түркі руна жазуларымен бірге кездесуі оларды IX-X ғғ. жазып қалдырған қарлұқтармен байланыстырады [44, с. 284-285].
Оғыз таңбаларына келер болсақ, олар Жетісу, Сыр бойы және Батыс Қазақстан ескерткіштерінен анықталуда. Алғашқы дерек көздері – Махмұд Қашғаридің, Рашид ад-Диннің, Языджызаде Әлидің және Әбілғазының еңбектері. Бұлардың қатарына Т. Гюленсой Хюнернамені де (Қосымша Ә) қосады [193].
Аталған еңбектерді хронологиялық тәртібі бойынша тізбелеген кезде алдымен Махмұд Қашғаридің «Диуани лұғат-ат-түрк» еңбегі бірінші тұрады (XI ғ.). Ол «Оғыз» атауына тоқтала отырып былай дейді: «Оғыз – түркілердің бір тайпасы; түркімендер. Олар 22 руға бөлінеді. Әр рудың мал таңбалауға арналған өз белгісі бар, сол бойынша басқалардан ажыратып алады. Олардың ең бастысы қынық руы, қазіргі сұлтандар сол рудан шыққан. Олардың таңбасы –   », екіншісі – қайы руы, таңбасы –   , үшіншісі – байундур руы, таңбасы –   , төртіншісі – йиуа руы, таңбасы –   , бесіншісі – салғұр руы, таңбасы –  , алтыншысы – афшар руы, таңбасы –  , жетіншісі – бақтылы руы, таңбасы –   , сегізіншісі – бұқдыз руы, таңбасы –   , тоғызыншысы – байат руы, таңбасы –   , оныншысы – йазғыр руы, таңбасы –   , он біріншісі – аймұр руы, таңбасы –   , он екіншісі – қара бөлік руы, таңбасы –   , он үшіншісі – алқа бөлік руы, таңбасы –   , он төртіншісі – игдыр руы, таңбасы –   , он бесіншісі – урегир руы, таңбасы –   , он алтыншысы – тұтырқа руы, таңбасы –   , он жетіншісі – ула йундлуғ руы, таңбасы –   , он сегізіншісі – төгар руы, таңбасы –   , он тоғызыншысы – бачанак руы, таңбасы –   , жиырмасыншысы – чувулдар руы, таңбасы –   , жиырма біріншісі – чепни руы, таңбасы –   , жиырма екіншісі – чаруклуг руы, олардың саны аз, таңбасы белгісіз» [1, p. 101-102]. 
Бұдан әрі қарай М. Қашғари: «Бұл руларды келтіріп отырған себебім, адамдар олар туралы білуі тиіс. Бұл белгілердің барлығы олардың малы мен жылқыларына арналған таңбасы. Әр ру өз малын басқалармен араласып кеткен кезде осы белгілеріне қарай танып алады. Бұлар негізгі рулары, олардың әрқайсысы өз ішінде тарамдалып, бөлініп кетеді, мен қысқаша келтіру үшін ол тармақтарына тоқталып жатпадым. Бұл рулардың атаулары олардың түп-тамырында жатқан ата-бабаларының есімдерінен шыққан, олар өздерін солармен байланыстырады, бұл жағынан алғанда өздері туралы Бану Сулейм, Бану Хафажа (яғни, Сулейма тайпасы, Хафажа тайпасы) деп айтатын арабтарға ұқсайды»* (*аудармасы - автордыкі), – деп жазады [1, p. 102]. 
Әрі қарай қалған дереккөздерді бұлайша толық келтіріп жатпай, оларда келтірілген таңбаларды жинақтап салыстырмалы кестесі жасалды. 
Қазақстан аумағынан табылған оғыз таңбаларына келер болсақ, батысындағы таңбаларын ажыратқан С.Е. Әжіғали [32, с. 453-456] болса, ал оңтүстігі мен оңтүстік-шығысынан анықталған оғыз таңбалары А.Е. Рогожинскийдің еншісінде [75, с. 111-112]. 
А.Е. Рогожинский Қаратаудың солтүстігіндегі Сауысқандық ескерткішінен IX ғ. – X ғ. ортасы аралығында сырдария оғыздарының билігін ұстап тұрған салғұр тайпасының    таңбасы бірнеше жерден кездескендігін, сондай-ақ осы жерден Отырардан табылған тиындардың бірінен анықталған және бақтылы тайпасының    таңбасына ұқсатуға келетін белгі табылғандығын жазады [75, с. 110]. Байундур тайпасының төрт таңбасы Арпаөзеннен табылған [75, с. 111].
Сондай-ақ А.Е. Рогожинский Бетпақдала шетіндегі Таңбалыжар деп аталатын шатқалындағы «Тамғалытас» ескерткішінің бетіндегі 19 түрлі көне белгілер жинағын оғыз таңбаларымен сәйкестендіреді және IX-X ғғ., әрі кеткенде XI ғ. ортасына дейінгі таңбалар деп мерзімдейді [194]. 
Оғыздардың әртүрлі тайпаларының таңба-белгілері Шу-Іле тауларындағы ескерткіштерден де кездеседі. Мысалы, Құлжабасы мен Ақкөлден оғыздың үш оқ бөлінісіне жататын урегир тайпасының таңбасына ұқсас таңба    анықталған [75, с. 111]. 
Пішіні жағынан оғыздың бұқдыз тайпасының таңбасына сәйкес келетін белгі Қотыр ескерткішінен белгілі [75, с. 112]. 
Алмалы ескерткішіндегі руна жазуларының қатарында байундур тайпасының таңбасы келтірілген, бұл оғыздардың Жетісуға келуін растайтын бірінші жазба дерегі деп танылады [43, с. 86-88]. 
Келесі ортағасырлық мемлекет Қимақ (Кимек) қағанаты халқына тән-таңба белгілер туралы мәліметтерді әзірше кездестірмедік. Ғылыми әдебиеттерде «жылан таңбалы» деп ауызекі айтылғанымен [195], мынау қимақ таңбасы деп болжамды түрде болса да келтірген дерек көзімізге түспеді.
Ортағасырлық таңба-белгілерге қатысты ғылыми әдебиеттердің ішінде тек бір жерде ғана Жетісудың батысы мен Қазақстанның оңтүстігіндегі таңба-петроглифтердің арасында қимақ-қыпшақ бірлестігімен сәйкестендіруге келетін белгілер бар екендігі байқалады [31, с. 412] деген жалаң сөйлеммен жазылған мәліметті кездестірдік. Бірақ ол жерде нақты қай ескерткіш және қандай таңбалар екендігі айтылмаған. 
Қорыта келгенде айтарымыз, осы уақытқа дейін ғылыми айналымға енгізілген таңбаларды талдау-сараптау нәтижелері көрсетіп отырғандай, Қазақстан аумағынан анықталған ортағасырлық таңбалардың басым көпшілігін көне түркі дәуіріне тән таңбалар құрайды, яғни екі жүзге тарта ескерткіштен табылған бес жүзге жуық таңба-белгілердің екі жүз елуден астамы көне түркілік деп танылып отыр. 


2.3 Көне түркі кезеңінен кейінгі таңбалар 
Тарихи мерзімделуі VI-Х ғғ. бірінші ширегі аралығын қамтитын көне түркі кезеңінің соңын ала бере, ыдыраған Қарлұқ қағанатының орнына Қазақстанның оңтүстігі мен оңтүстік-шығысында қарахандар мемлекеті құрылады. Қарахан мемлекеті құрамына шігіл, яғма, қарлұқ, оғыз, қаңлы, үйсін және т.б. түркі тайпалары енген. 
Х ғ. Мәуереннаһрда қарахандар билігі орнағанға дейін де бұл аймақ түркі тайпаларының иелігінде болғаны белгілі. Ерте ортағасырларда және ортағасырлардың өзінде бұл жерлерді Көктүрік әулетінен шыққан адамдар билеген [140, s. 202]. Қарахандар түркілердің ішіндегі алғашқы мұсылман мемлекетінің бірі болғандықтан басқа ортағасырлық мемлекеттердің таңба дәстүрімен салыстырғанда бұлардың өзгешелігі – нумизматикалық деректерінде таңбаның болмауы. Қарахандықтар ислам дінін қабылдауына байланысты тиындарының беттеріне таңбаның орнына араб тіліндегі мәтіндер, яғни зерттеушілер «сенім нышаны» деп атаған кәлиманы, билеушілердің аттарын және құран мәтіндерін түсірген. Дегенмен Тараз және Ферғана тәрізді қарахан орталықтарынан табылған кейбір тиындардың, қола айналардың, тоғалардың және т.б. бұйым беттеріне түсірілген таңба тәріздес бейнелер арыстан, айдаһар, ит немесе құс сұлбаларына ұқсайды. Алайда қарахандарда таңбаның орнын жарты ай бейнесі басады. Жүсіп Баласағұнидың Құтты білігінде жарты ай бейнесі «құт» және «күн» ұғымын білдіретін болған [140, s. 203]. 
Түрік таңбатанушысы М. Тезжан қарахан өнеріндегі кейбір белгілерді кушан өнерінде кездесетін бейнелерге ұқсататындығын, және де түркілердің төрт бағытты білдіретін таңба-белгілері қарахан тиындарында да, орхон-енисей таңбалары арасында да кездесетіндігін жазады. Сондай-ақ ол Е. Есинге сілтеме жасай отырып, «Әл Қадыр биллаһ Арслан хан Әл Музеффер Илиг Әл Мансур падишах» жазулы 1010 ж. соғылған тиында, және 1022 ж. Самарқандта соғылған теңгеде    бейнелес таңба кездескендігін келтірген [140, s. 202]. Әрі қарай ол 1008 ж. Ферғанада соғылған теңгедегі жоғарыда аталған    таңбаны қарахан тиындарында кездесетін жарты ай бейнесінің өзгеше сарынмен берілуі деп санайтындығын жеткізеді [140, s. 202-203].
Әзірше Қазақстан аумағынан анықталған таңбалар арасынан мына таңба қарахандықтарға тиесілі деп нақты ғылыми айналымға енгізілген деректі кездестіре қойған жоқпыз. Тек бір жағдайда ғана зерттеушілер Құлжабасы петроглифтері арасындағы бір таңбаны Қырғызстанның Талас аңғарынан анықталған таңбаларға ұқсастығы негізінде ертеқарахан кезеңіне жатады деп болжайды. Таңбатанушылар ортасында «М» тәріздес деп аталып жүрген осы типтес таңбалар Орта Енисейдегі жартастар мен қорған тастарында да кездеседі [196].
VIII-X ғғ. күрделі этно-саяси өзгерістер Қазақстанның тек оңтүстігі мен оңтүстік-шығысын ғана емес, солтүстік, шығыс және орталық аудандарын да, яғни қимақ және қыпшақ тайпалар бірлестіктері өмір сүрген жерлерді де қамтыды. Қимақтар туралы алғашқы деректі VIIІ ғ. араб-парсы жазбалары береді [197], ал қыпшақтар туралы хабарлар одан біраз ертерек, б.д.д. ІІІ ғ., ғұн көсемі Мөденің билік еткен тұсына сәйкес келеді [198]. Қыпшақ этнонимі VIIІ ғ. мерзімделетін ұйғыр қағаны Баянчордың жазбасында [199], ал мұсылман деректерінде алғаш рет Ибн Хордадбек хабарламаларында кездеседі. Ал Худуд ал-аламда қыпшақтардың қимақтардан бөлініп шыққан халық екендіктері айтылған [198, с. 320-321]. М. Қашғари йамактар мен қыпшақтар бір тілде сөйлейді, бірақ қыпшақтар өздерін имактардың бір тармағы деп санамайды деп келтірген [200]. Қыпшақтар VIII ғ. – ІX ғ. басында қимақ тайпалары одағының, кейін мемлекетінің құрамында болған. Отандық тарихшылар америкалық түрколог Т. Халас-кунның және түркиялық лингвист-түрколог Х. Ереннің еңбектеріне сілтеме жасай отырып қимақтар мен қыпшақтарды бір халық деп санау теріс пікір, ерте ортағасырлардағы мұсылмандық тарихнама олардың екі бөлек халық екендіктерін көрсетіп отыр деп жазады [198, с. 321]. Қимақ тайпалар одағының алғашқы құрамы туралы деректі Гардизиден көруге болады. Онда ими, имек, татар, байандер, қыпшақ, ланиказ, аджлад тайпаларының аты аталады [201]. Бұл тайпалардың барлығы да кемінде оғыз кезеңінен белгілі тайпалар. Гардизи еңбегінде келтірілген имак этнонимі VII ғ. қытай жылнамаларындағы түркінің яньмо тайпасына теңестіріледі. Қимақ және имак, йемак, имек, кимек этнонимдерін салыстыру олардың бір халықтың түрліше аталуы екендігін көрсетіп отыр. Қимақтардың үшінші тайпасы татарлар VI ғ. түркі жазуларында отыз татар атымен келітіріліп тоғыз татар сандық атауына сәйкестендірілген. Зерттеушілер оларды VIIІ ғ. солтүстік-шығыс Моңғолияны мекен еткен болуы тиіс деп санайды [198, с. 321]. Байандур атауын Гардизи оғыз тайпасы ретінде келтіреді. Ал М. Қашғари мен Рашид ад-динде олар оғыз тайпасы деп берілгені белгілі. Осыған қарағанда байандурлардың бір бөлігі қимақтардың, екінші бөлігі оғыздардың құрамында болған деп болжанады [198, с. 322]. Таңбатанушылар үшін ең күрделісі де осы тұс. Қолда бар таңба-белгілерді нақты осы халықтың таңбасы деп тану үшін таңба табылған ескерткіш жан-жақты зерттеліп, басқа да деректердің негізінде мерзімделуі мен этникалық тиесілілігі анықталмайынша таңбалардың кімдікі екендігі үнемі пікір қайшылығын туғызатын күмәнді мәселе болып қала бермек. 
Қимақтардың тағы бір тайпасы ланиказ, оны В. Минорский нилказ деп оқиды. Гардизидің жазбасында келтірілетін нилказ тайпасы Рашид ад-дин еңбегіндегі жалайыр тайпасының нилказ руына теңестіріледі [201, с. 43]. 
Енисей қырғыздарының 840 ж. Ұйғыр қағанатын талқандауы қимақ тарихына үлкен ықпалын тигізді деп саналады. Эймур, байандур тайпаларының Ертіс бойындағы қимақтардың құрамында да, Сыр бойындағы оғыздардың құрамында да кездесуіне осы себеп болса керек, татар тайпаларының қимақтар құрамына кіруі де осылай түсіндіріледі [198, с. 323]. IX ғ. екінші жартысында қимақтар одағына он екі тайпа енген. 
Тарихшылар қимақтар мемлекетін VII ғ. Алтайдың солтүстігін, Ертіс бойын мекендеген, Батыс түркі қағанатының құрамына кірген қимақтар құрған, ал қағанат күйреген соң қимақтар бөлініп шығып қимақ тайпалар одағының негізін қалаған деп келтіреді [198, с. 325]. 
Жетісудың батыс бөлігіндегі және Қазақстанның оңтүстігіндегі таңба-петроглифтер қимақ-қыпшақ тайпалар бірлестігімен байланыстырылады. Байқап отырғанымыздай отандық таңбатанудың деңгейі әлі қимақ және қыпшақ тайпаларының таңбаларын түбегейлі бөліп қарастыратындай дәрежеге жете қойған жоқ. 
Қимақ қағанаты ыдыраған соң билік қыпшақтардың қолына өтті. Қимақтардан қалған жерлерге мұрагерлік еткен қыпшақтар Ертіс пен Еділдің аралығында өз әмірін жүргізіп тұрды. Қазақстан аумағында жаңа күшті мемлекет – Қыпшақ хандығы орнайды. ХІ ғ. қыпшақтар Сырдарияның төменгі ағысы мен Жайық-Еділ қосөзен аралығындағы оғыздарды ығыстырып Хорезм шекарасына дейін жетеді. ХІ ғ. бірінші жартысындағы қыпшақ мемлекеті Дешті қыпшақ деп аталады. ХІ-ХІІ ғғ. қыпшақтар Орта Азиядағы түркі халықтарының ішіндегі ең ірі тайпаға айналады. 
Қыпшақ этнонимі алғаш рет 760 ж. көнетүркі руналық жазбасынан кездеседі. Зерттеушілер қыпшақ тарихының үш кезеңін бөліп көрсетеді: VII-VIII ғғ. Алтайдың солтүстігін, Ертіс бойын мекен еткен қыпшақтар қимақ тайпалар одағының этникалық негізін құраған; VIII-IX ғғ. қыпшақтар Қазақстанның орталығы мен шығысында этнос ретінде қалыптасты. VIII ғ. шығыста Алтайдан Ертіске дейінгі, батыста Оңтүстік Орал тауларынан Еділге дейінгі жерлерге қоныс тебеді; XI-XIII ғғ. қыпшақ хандарының билігі орнайды, әсіресе Шығыс Дешті Қыпшақ жері олардың үстемдігінде болады. Орыс жылнамаларында қыпшақтар – половцы, венгер жазбаларында – палоци, сорочины, еуропа деректерінде комондар немесе кумандар деп келтіріледі. Қыпшақтарды: алтай-сібірдің; қазақстан-орал бойының; алдыңғы Кавказды қоса алғандағы Дон бойының; Қырымды қоса алғандағы Днепр бойының; Балқанды қоса алғандағы Дунай бойының қыпшақтары деп бірнеше топқа бөледі. Тиісінше олар қазақтардың, ноғайлардың, қырым, сібір, еділ бойы татарларының, башқұрттардың, қарақалпақтардың, өзбектердің, қырғыздардың, қарашайлардың, балқарлардың, құмықтардың, түркімендердің және т.б. түркі халықтарының этногенезінен елеулі орын алды. 
Отандық таңбатанушылар қыпшақ тайпаларының негізгі таңбасы саналатын «қос әліп» таңбасының Іле Алатауының Ақтерек шатқалынан, Құлжабасы тауларынан және Шу-Іле өзендері бойынан кездесетіндігі туралы, бірақ Ыстықкөл қазаншұңқырынан әзірше табылмағандығы туралы келтіреді [44, с. 288]. 
М.С. Мұқанов ХХ ғ. 50-60 жж. Этнографиялық материалдардың негізінде қазақ және басқа да түркі халықтарының құрамындағы қыпшақтар: қара қыпшақ, сары қыпшақ, қытай қыпшақ және құлан қыпшақ деген негізгі төрт топтан тұратынын анықтаған. Соның ішінде қарабалық, көлденең, торыайғыр, тарыұзын, бұлтың аталарынан тұратын қарақыпшақ бөлімі саны жағынан ең көбі саналады. Қазақ қара қыпшақтарының таңбасы қос әліп -    [96, с. 58]. 
Қырғыз тарихшысы Р.А. Абдуманапов Я.Р. Винниковқа сілтеме жасай отырып қырғыз қыпшақтары: торыайгыр, ходжошукур (кожөмшүкір), омонок, жаманан, кармыш, ширден, ахтачи, жартыбаш, таз кыпшак, алтыке, кызылаяк бөлімдерінен тұратынын келтіреді және бұған қырғыздың басқа руларының арасындағы қыпшақ компоненті деп саруу және монолдар руларын қосады [202]. Дегенмен Я.Р. Винниковтың өзі тору-айгур, ходжа-шукур, омонок, джаманан, кармыш, ширден, ахтачи, джартыбаш, таз-кыпчак, алтыке, кызыл-аяк деп 11 руды атайды [203]. 
Өзбек тарихшысы К.Ш. Шаниязов Ферғана қыпшақтарының: таза қыпшақ, қырғыз қыпшақ, қытай қыпшақ, сарт қыпшақ деген төрт бөлінісін; Зарафшан қыпшақтарының: тогузурув (токуз) немесе тогузбай, джеты-урув, парча-кипчак, ак-кипчак, кара-кипчак,сары-кипчак, кипчак-сарай деген жеті бөлінісін; Хорезм қыпшақтарының: канжигалы, кара-кипчак, канглы, тама, уйшун, болгалы, ойрат, шункарлы, асс деген тоғыз бөлінісін атайды, сондай-ақ Ферғана және Зарафшан қыпшақтарының көнеден сақталып келе жатқан таңбасы бір әліп -    екендігін, ал Н.И. Гродеков пен Н.А. Аристовта қос әліп -    деп келтірілгенін жазады [204]. 
Р.Х. Керейтов ноғай қыпшақтарының: қостамғалы/қара қостамғалы -   , өтекайлы қыпшақ -   , бұйрабас қыпшақ -   , қазан құлақ қыпшақ -   , тырнақ таңбалы түркімен қыпшақ -   ,   , кыпыз қыпшақ -   , қыпшақ қыпшақ   ,   , орманшы қыпшақ, тік мүйіз қыпшақ -   , қытай қыпшақ, шабайлы қыпшақ   , маматакайлы қыпшақ, тізгіншеклі қыпшақ, аювшы қыпшақ, ягылбайлы қыпшақ -    бөліністерін келтіреді, сондай-ақ А.Ш. Джанибековке сілтеме келтіре отырып тізіншеклі қыпшақ -   , явлан қыпшақ -    таңбаларын, Н. Семеновқа сілтеме келтіре отырып құрама қыпшақ -    таңбасын, Э. Мамутқа сілтеме келтіре отырып румын қыпшақтарының ырғақ -    таңбасын береді, әрі қарай кубан қыпшақтарының ырғақлы -    және көбеклі -  ,    таңбаларына тоқталып өтеді [55, с. 31-32]. 
Ең жақсы зерттелген таңбалар қатарына Д.Н. Соколов келтірген башқұрт қыпшақтарының таңбалары жатады. Ол башқұрт халқының құрамындағы қара қыпшақ, түркімен қыпшақ және сүйін қыпшақ бөліністерінің таңбаларын жинақтап келтірген [205]. 
Башқұрттың қара-қыпшақ таңбалары, соның ішінде Зирикла-Белекей-Абызов ауылдарының таңбалары -   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ; Жоғарғы және Төменгі Сазов ауылының таңбалары -   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,    ,   ,   ,   ,   ,   ,   ,   ,   ,   ,   ,   ,   ,   ,   ; Бүркіт-Белекей-Абызов ауылының таңбалары -   ,   ,   ,   ,   ,   ,   ,   ,   ,   ,   ,   ,   ; Нукаев ауылының таңбалары -   ,   ,   ,   ,   ,   ,    ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ; Тукатов ауылының таңбалары, бірінші бөлімі -   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ; Тукатов ауылының таңбалары, екінші бөлімі -   ,   ,   ,   ,   ,   ,   ,   ,   ,   ,   ,   ,   ,   ,    [205, с. 50-55, с. 93, с. 97].
Башқұрттың түркімен-қыпшақ таңбалары: соның ішінде Давлеткулов ауылының таңбалары -   ,   ,   ,   ,   ,   ,   ,   ,   ,   ,   ,   ,   ,   ,    ,   ,   ,   ,   ,   ; Мусин ауылының таңбалары -   ,   ,   ,   ,   ,   ,   ,   ,   ,   ,   ,   ,   ,   ; Бикулатов ауылының таңбалары -   ,   ,   ,    [205, с. 55, с. 56, с. 93, с. 97].
Башқұрттың Сүйін-қыпшақ таңбалары, соның ішінде Юлдыбаев ауылы таңбаларының бірінші бөлімі -   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ; Юлдыбаев ауылы таңбаларының екінші бөлімі -   ,   ,   ,   ,   ,   ,   ,   ,   ; Сүйін қарақыпшақ болысындағы Тулебаев таңбалары -   ,   ; Сүйін қыпшақ  болысы таңбалары -   ,   ,   ,   ,   ,   ; Қарағай қыпшақ болысы таңбалары -   ,   ,   ,   ,   ,   ,   ; Тупчанов таңбалары -    ,   ,   ,   ,   ,   ,   ,   ,   ,   ,   ,   ,   ,   ,   ,   ,   ; Тупчановтар таңбалары -   ,   ,   ,   ,   ,   ,   ,   ,   ,   ; Сүйін қарақыпшақ болысындағы Кансуриндер бөлімінің таңбалары -   ,   ,   ,   ,   ,   ,   ,   ; Абызов, Тукатовтар таңбалары -   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ; Якимбетов ауылы таңбалары -   ,   ,   ,   ,   ,   ,   ,   ,   ,   ,   , Ибрагимов ауылы таңбалары -   ,   ,   ,   ,   ,   ,   ,   ,   ,   ,   ,   ,   ,   ,    [205, с. 56-59, с. 93, с. 97].
Қарақалпақ қыпшақтары өз ішінде Алты ата және Жеті көше деп бөлінетін он үш рудан және олардан тарайтын жиырма тоғыз бөліністен тұрады. Т.А. Жданко олардың барлығына ортақ таңба ретінде    келтіреді [206].
Әзірше қыпшақтардың татар этногенезіндегі рөлін тереңірек қарастырған зерттеу еңбектерін кездестірмедік. Дегенмен қырым татарлары, юрт татарлары, румын татарлары зираттарындағы таңбалар арасында зерттеушілер тарапынан қыпшақ тайпасына сәйкестендірілетіндері кездеседі. Мысалы: О. Акчокраклы кестесінде №7/7 және №20/13 таңбалары қос әліпке сәйкес келеді [53, с. 4-5], автордың өзі де «ру атаулары мен таңба пішіндеріндегі ұқсастық Қырым ноғайларының (татарларының) азия түркілерімен тарихи және рулық жақындығын анық көрсетіп тұр» дей келе салыстырмалы түрде қазақ таңбаларының кестесін келтіру арқылы осыны меңзеген болса керек [53, с. 7]. Мұндай дерек С. Козин еңбегінен де кездеседі [207]. Юрт татарларында кездесетін қыпшақ таңбалары -   ,   ,   ,    [208]. Румын татарларында қыпшақ    таңбасы Омурчи ескерткішінде кездеседі [209]. Оны И. Баски О. Акчокраклы кестесіндегі [53, с. 4-5] 2/22 және 24/14 таңбаларға сәйкестендіреді [209, с. 141].
Алтайлықтарда қыпшақ   ,   ,   ,   ,   ,   ,   ,   ; сурас қыпшақ   ; кутус қыпшақ    рулары бар [210].
Найман тайпалар одағы VIII ғ. ортасында Ертістің жоғарғы ағысы мен Орхон өзені аралығында құрылып, сегіз оғыз атымен танылады. Сегіз оғыздар Хангайдың батысынан Тарбағатайға дейінгі жерлерді мекен еткен [211]. Қидандар Орта Азияның көпшілік жерін алып жатқан жауынгер тайпаларды татарлар деген атпен таныған, бірақ Ляо Дао-Цзун билігі тұсында өздеріне бағынбай біраз әлекке салғандықтан оларды кемсітіп сырттарынан «тсу-пу» деп атаған. Тсу-пу, яғни согпо тибет тіліндегі моңғолдардың атауы. Алайда Фэн Цзя-Шен бұл тұжырыммен келіспей, осы тсу-пулардың батыс тобы найман халқы, ал солтүстігі керейттер болған деген пікір қалдырған [212].
Х ғ. – ХІІ ғ. басы аралығында наймандар Ляо империясының құрамында болып, оның батыс жағында, яғни Қазақ Алтайы және Моңғол Алтайы аумақтарында өмір сүрген. Жетісуда қарақытай мемлекеті құрылған кезде наймандардың жері олармен шектесіп жатқан [211, с. 47]. 
Рашид-ад-диннің айтуынша наймандардың жайлауы, әрі билеушілерінің жұрты мен ордасы Талақ, Джаджиэ-наур жерлерінде, ал қыстауы Адари-Эбкэ тауы, Бакрас-Олум, Ачирик-наур және Ала Етрин өзені аумақтарында болған. Ол наймандар таулы жерлерде де, жазықтарда да өмір сүрген деп жазады және олардың мекендеген жерлері ретінде Үлкен Алтай, Қарақорым, Элуй-Сирас және Көк Ертіс жер-су аттарын келтіреді [2, с. 136].
Кей зерттеушілер найман этнонимін татар-моңғол бірлестігіне апарып тірейді. Найман атауын моңғолдың «найман», яғни «сегіз» деген сөзінен шыққан деген, сондай-ақ наймандар VI-XI ғғ. ұйғырлармен бірлесе отырып тоғыз-оғыз мемлекетін құрған деген деректер бар. ХІІ ғ. күшейіп өз мемлекетін құрған ірі татар-моңғол бірлестіктерінің қатарында наймандар да аталады [55, с. 43]. 
Моңғол зерттеушісі Ш. Сандаг найман иеліктері шығыстан батысқа қарай – Селенгі мен Орхонның жоғарғы ағысынан Тарбағатайға дейінгі, солтүстіктен оңтүстік-шығысқа қарай – Тану Оладан Алтайдың шығыс мүйістеріне дейінгі жерлерді алып жатыр дейді [213]. Моңғол шапқыншылығынан кейін наймандардың тарихи географиясы өзгеріп, бытырап кеткендіктен қазіргі уақытта көптеген ұлттар мен ұлыстардың құрамында, негізінен түркі тілдес халықтардың арасында кездеседі. Бүгінде наймандар қазақтармен қатар моңғол, қарақалпақ, өзбек, қырғыз, алтай, ноғай, татар, бурят және хазар халықтарының құрамына кіреді. Мәселен:
– қазақ наймандары Төлегетей, Қаракерей, Матай, Садыр, Төртуыл, Ергенекті, Бура, Сарыжомарт, Көкжарлы, Терістаңбалы, Бағаналы, Балталы атты бөліністерінен (автордан – М.Т. Тынышпаев пен Ә.Х. Марғұлан деректерінде қайшылықтар болғандықтан бұл жерде тек ірі-ірі аталарын ғана атап отырмыз); 
– моңғол наймандары Найман, Бага Найман, Баруун Найман, Гөөгөө Найм, Их Найм, Их Найман, Найм, Наймаа, Наймаан, Наймад, Найман Тайж, Найманууд, Наймангууд, Наймнууд, Наймынхан, Бидгүн, Бидгүүн, Бидэгүн, Бидэгүүн, Бэдгүүн, Бэдэгүн, Бэдэгүүн бөліністерінен; 
– қарақалпақтың Қоңырат руының Баймақлы бөлінісі Найман атты 1 атадан; 
– өзбек наймандары Пулатчи, Алти огул, Иланли, Куштамгали, Қаранайман, Казак-найман, Бурунсав, Козаяклы найман, Карагук, Агран, Мамай, Сакзил, Чумчукли, Садирбек, Укреш-найман, Жагарбайли, Баганали, Балтали найман бөліністерінен; 
– қырғыз наймандары Байбол, Боз, Боз торгой, Бөө найман, Кан найман, Кара найман, Кожо найман, Кошон, Көн найман, Көкө найман, Кудайменде, Отой, Сарыбай найман, Тентек, Туума, Чыргоо бөліністерінен;
– алтай наймандары (маймандары) Кара майман және Кöгöл майман бөліністерінен; 
– ноғай наймандарының ішінде деректерден бізге белгілісі Қарналық, Үскүбе, Қотан, Ақмешіт, Биік найман, Кучук найман, Қара найман, Оңғар найман, Әре найман, Шугуш найман, Бағаналы найман, Шобалчи найман бөліністерінен; 
– татар наймандары Юрт, Жағалбайлы, Бағаналы, Шобалачи және Кундров татарларының (автордан – бұларды кей деректерде ноғайлар деп келтіреді) Жаңанайман (Тюбетпес) бөліністерінен;
– бурят наймандары цонголдардың – Найман, Ухин Наймантан, Наймантан; алар буряттарының – Наймангут; балаган буряттарының – Наймадай; хонгодор буряттарының – Наймангууд; хамниган буряттарының – Наймангууд, Наймантан, Урянхай-тугчин; Цонгол буряттарының ухин наймантан руының – Унагачитан, Дагатан, Дзабтан, Бунитан, Шара Далайтан; селенгі буряттарының баруун найман қанатының – Цонгол, Сартул, Атаган, Табангут, Узон, Хатагин, Ашабагат, Андагай атты бөліністерінен;
– хазар наймандары Ауғаныстанның Шейх Али жазығында тұратын хазарлардың арасындағы аздаған топтан құралады. 
Қазақ таңбаларын зерттеушілер найманның жалпы таңбасы    деп келтірген [6, с. 286; 23, б. 177]. Алайда, А.К. Таласбаева бұған күмән келтіріп, өз зерттеулері барысында найманның бірде-бір ру бөлімшелерінің арасынан    пішіндегі таңбалысын кездестірмегендігін алға тартады [214]. Дегенмен Евпаториядағы татар зираттарындағы таңбалардың арасында   , қырым татарларында    бар екендігін және Самарқанд маңындағы Өкіреш ата зиратына да    таңбасы қойылғандығын ескеріп осы таңбаның наймандарға ортақ негізгі таңбалардың бірі болуы мүмкіндігін жоққа шығармаймыз [207, с. 27, с. 29; 215]. 
Ғылыми айналымдағы зерттеу еңбектерінен әзірше мына таңба ортағасырлық наймандарға тән деп келтіргендерін кездестірмедік. Сондықтан жоғарыда аталған найман рулы халықтардың ішіндегі таңбалары жақсы зерттелгендерін өзара салыстыру арқылы және айна-қатесіз ұқсастығына қарай отырып, бөлініске ұшырамай тұрғандағы найман халқының негізгі таңбаларын ажыратып алуға талпындық. 
Қазақ наймандарының таңбалары, соның ішінде негізгі «найман» атауымен байланыстырылатын таңбалар:    [8, с. 134-135],    [216],    [7, прил. 2 с. 6],   ,    [19, с. 29],    [20, с. 15],   ,    [21, с. 65-66],    [23, б. 177]. Қазақ найманының Терістаңбалы бөлінісінің таңбалары: [217],   ,    [214, с. 289],    [19, с. 29],   ,    [21, с. 65-66],   ,    [23, б. 177],   ,   ,   ,    [214, с. 289]. Сарыжомарт бөлінісінің таңбалары:    [217, с. 46],    [7, с. 6],    ,    [214, с. 289],   ,    [19, с. 29],   ,   ,    [21, с. 6],    ,    ,    [23, б. 177],   ,    [214, с. 289]. Бағаналы бөлінісінің таңбалары:   ,    ,    [7, с. 6],   ,   ,   ,    [19, с. 29],   ,   ,    [21, с. 65-66],   ,   ,   ,   ,    [23, б. 177],   ,   ,   ,   ,    [214, с. 289]. Балталы бөлінісінің таңбасы:    [7, прил. 2 с. 6],    [21, с. 65-66],    ,    [21, с. 65-66];   ,    [23, б. 177],   ,    [214, с. 289]. Қаракерей бөлінісінің таңбалары:    [7, прил. 2 с. 6.],    [214, с. 289 ],    [19, с. 29],    [21, с. 65-66],    [23, б. 177],   ,   ,    [214, с. 289]. Матай бөлінісінің таңбалары:    [217,    [7, с. 6],   ,    [214, с. 289],    [19, с. 29],    [21, с. 65-66],    [23, б. 177],   ,   ,    [214, с. 289]. Садыр бөлінісінің таңбасы:    [7, с. 6],   ,    [21, с. 65-66],    [21, с. 65-66],    [23, б. 177],   ,    ,   [214, с. 289], Ергенекті бөлінісінде:   ,   ,    [23, б. 177], бура бөлінісінде:    [19, с. 29]. 
Татар наймандарының таңбалары: Юрт татарларында:   ,   ,   ,   ,   ,   ,    [208, с. 342-344], қырым татарларында:    [207, с. 27, с. 29],   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,    [53, с. 4-5], осыған ұқсас таңбаларды И. Баски румын татарлары таңбасы арасынан да тапқан   ,   ,   ,   ,   ,    [209, с. 147-148].
Алтай наймандарының (маймандарының) таңбалары:   ,   ,   ; қара майман бөлінісінің таңбалары:   ,   ,   ,   ,   ,   ,   ,   ,   ,   ; Кöгöл майман бөлінісінің таңбалары:   ,   ,   ,   ,   ,   ,    [210, с. 29-32]. 
Ноғай наймандарының таңбалары:   ,   ,   ,   ,   ,   ,   ,   ,   ,   ,   ,   ,   ,   ,   ,    [55, с. 48-49].
Ғылыми әдебиеттерде керейіт, кереит, кереид, кирийет, кэриет, кириет, хэрээд, хэрэйд, хэрэйд, кераит, гирей атауымен белгілі керейттер Х-ХІІІ ғғ. Байкал бойы және Моңғолия жерлерін мекен етіп, найман, ойрат, меркіт, қидандармен іргелес жатты. Керейттердің шығу тегі әлі күнге толық зерттеліп болмаған мәселе. Г.О. Авляев керейттер ІХ ғ. екінші жартысында отыз татар немесе шивэйлердің арасынан бөлініп шықты деп жазып, жеті тайпасының атауын келтіреді [218]. 
ХІ ғ. екінші жартысында, кей деректерде ХІІІ ғ. өз хандықтарын құрған керейттер, моңғол шапқыншылығынан кейін бытырап, қазіргі уақытта Жапон теңізі мен Каспий теңізі аралығын мекендеуші түркі және моңғол тектес халықтардың құрамына еніп кетті [219]. Отандық зерттеушілер олардың ХІІІ ғ. батыс Алтайдан Ертісті бойлай төменге қарай жылжығандығы, одан әрі батысқа кеткендігі туралы және ашамайлы руы бар ежелгі керейттердің орта жүз құрамына еніп қазақтың қара-керей, абақ-керей руларын құрағандығы туралы жазады [21, с. 57]. Керейттер қазақ, қырғыз, ноғайлардың [55, с. 57], қарақалпақтардың [220], қалмақтардың [221], башқұрттардың [222], қырым татарларының [223] құрамында кездеседі. Моғолстан керейттерінің тікелей ұрпағы қырғыздың долос тайпасының герей руы делінеді [224]. Қазақ керейттерінің таңбасы -   ,    [7, прил. 2 с. 5],   ,    [20, с. 12],    [97, б. 626];   ,    [19, с. 30], ал ортағасырлық керейт тайпаларының таңбалары мынау деген деректі әзірше кездестіре қоймадық. 
Жалайырлар ХІ-ХІІІ ғғ. Орталық Азияның шығысын мекендеген ірі тайпалық бірлестіктердің бірі болды. Бізге белгілі жазба деректердің ең көнесі Х-ХІ ғғ. Ляо династиясы батысқа қарай ығысқан кезде Ішкі Азия көшпелілеріне тап келгендігі туралы баяндалған «Ляо ши» жылнамасы болып саналады [212, p. 101]. Олар туралы келесі деректі Рашид ад-динге сілтеме жасай отырып Әбілғазы береді, ол жерде жалайырлардың шығу тегі туралы айтылады. Жалайырлар моңғол, түркі және тунгус-манчьжур руларынан қалыптасқан этникалық жағынан аралас келген тайпалық одақ болған. Жалпы жалайырлар деректерде джалаир, чжа-ла-и-эр, чжа-ла-эр, я-ла-и-эр, йалаир, йалаэр, джалакир, йалакир атауларымен белгілі [225]. 
Ю.А. Зуев жалайырлар туралы аңыздан төрт маңызды дерек алуға болады деп келтірген: 1) жалайырлар бастапқыда Қарақорымды, Орхонның жоғарғы ағысындағы таулы жерлерді мекендеген; 2) жалайырлардың шығу тегі қидандарға туелді болған ұйғырлар тарихымен тікелей байланысты; 3) жалайыр тобы сол замандағы түйеге май беру дәстүрін білдіретін белагэ сөзіне пара-пар; 4) ХІІ ғ. аяғында жалайырлар он тайпадан құралған. Сондай-ақ ол қазақтардың құрамына енген жалайырлар ұйғыр қағандығының яглакар тайпасының ұрпақтары деп санайды және басқа да түркі-моңғол тайпаларымен бірге Орта Азияға қоныс аударып, Ұлы жүздің құрамына енген деп пайымдайды [225, с. 178-184].
Қазіргі зерттеушілер жалайыр одағының қалыптасуын Орта Азия тарихының ертерек кезеңіне, түркі дәуіріне, нақтырақ айтқанда тоғыз-оғыз қағандары билік еткен тұсқа, яғни VIII-IX ғғ. жатқызады. Бүгінде жалайырлар қазақ, өзбек, моңғол, бурят және т.б. халықтардың құрамында кездеседі [225, с. 179]. Қазақ жалайырларының таңбалары -   ,   [7, с. 6],   ,    [97, б. 626];    [19, с. 30], ал ортағасырлық жалайыр тайпаларының таңбаларын келтірген дерек көздері әзірше кездеспеді.
ХІІІ ғ. бірінші ширегінде қазақ даласы моңғол шапқыншылығына ұшырады, Шыңғыс хан алдымен өздеріне іргелес жатқан наймандарды 1204 ж. бағындырды және таңбалар туралы алғаш осы жорығында білді. Бұл жөнінде Рене Груссенің «Әлем билеушісі: Шыңғыс ханның ғұмыры» кітабында баяндалады. Найманның таңбашысы болған Та-та-тонгты Шыңғыс ханның алдына алып келгенде оның қолындағы алтын мөрдің не нәрсе екендігін сұрайды. Та-та-тонг бұның таңба екендігін, иесі әрдайым ақша немесе астық жинайтын кезде, сондай-ақ қарамағындағылардың біріне бұйрық бергенде осы таңбаны қоятындығын жеткізеді. Шыңғыс хан Та-та-тонгты кеңсе қызметіне алып, таңбашы қызметіне және төрт ханзаданың сауатын ашатын ұстаз қылып тағайындайды. Ол бұл қызметті керейттен шыққан Чинкай атты ғалыммен бірлесіп атқарады делінеді [226].
Түрік таңбатанушысы М. Тезжан Шыңғыс ханның наймандардан алған мөрі «алтын таңба» екендігі белгілі, алайда содан кейінгі моңғолдың мемлекеттік мөрі «ал (қызыл)-таңба» болды ма, әлде «алтын таңба» болды ма, ол жағы әлі күнге белсіз деп атап кетеді [116, p. 71-73], сондай-ақ ол Моңғол империясында, Алтын Ордада, Хулагидтер мен Жалайырлар мемлекеттерінде кеңінен қолданылғанымен, оларды басқа мемлекеттердің пайдаланғаны туралы дерек жоқ деп жазады [116, p. 71-73].
Қазақстан аумағы үш моңғол ұлысының: үлкен, яғни далалық бөлігі Жошы ұлысының; Оңтүстік және Оңтүстік Шығыс Қазақстан Шағатай ұлысының, Жетісудың солтүстік-шығысы Үгедейдің қол астына өтті. Жошы ұлысына Ертістен батысқа дейінгі кең байтақ жерлер, Жетісудың солтүстік бөлігі және Еділдің төменгі ағысына дейінгі Шығыс Дешті қыпшақ жерлері түгел кірді. Шағатай ұлысы аталған жерлерден бөлек Шығыс Түркістан мен Мәуреннахрды қамтыды. Үгедей Батыс Моңғолияны, Жоғарғы Ертіс және Тарбағатай бойларын иемденді. Шыңғыс ұрпақтары өз ұлыстарын тәуелсіз иеліктерге айналдыруға тырысты. Шыңғыс хан дүние салған 1227 ж. соң бұл ұмтылыс күшейіп, империя бірнеше тәуелсіз мемлекеттерге ыдырап кетті. Сол жылы өмірден өткен Жошының орнына ұлы Батый таққа отырып, жеті жыл бойы соғыста иеліктерін кеңейтіп жаңа мемлекет құрды, ол мемлекет Алтын Орда деп аталды. Оған Жошы ұлысы – Шығыс Дешті қыпшақ, яғни Қазақстанның батысынан Обь және Ертіс өзендерінің жоғарғы ағысына дейінгі және Еділ мен Әмударияның төменгі ағысына дейінгі жерлер, Хорезм мен Батыс Сібірдің кей жерлері, сонымен қатар батыста жаңадан жаулап алынған жерлер кірді [227]. 
ХІІІ ғ. бастап Шыңғыс хан мен оның ұрпақтары және олар құрған мемлекеттерде түр-түсі әркелкі таңбалар қолданыла бастайды [228]. Таңба сөзінің өзі «мөр» түсінігімен қатар моңғол иеліктерінде билеушінің бұйрығы, алым-салық дегенді де білдірді. Моңғолдар сонымен қатар таңбаны үй жануарларына да салды, онысын «тамага» деп атады [229]. ХІІІ ғ. моңғол тұтқынында болған армян тарихшысы Кираков Гандзакецидің мәліметтері бұны растайды [230]. 
Жазба деректерде моңғол «тамагаларының» бірнеше түрлері аталады: ямшадан жасалған түрі – касбуу тамага; алтыннан құйылған түрі – алтын тамага; күмістен жасалған түрі – менггюн тамага; сонымен қатар тамгайы бозорг, алтун тамга, ал-тамга, қара тамга, тамгайы сябз, көк тамга [116, p. 72].
Сондай-ақ, И.И. Хальфиннің 1822 ж. еңбегінде (Қосымша Б) Шыңғыс ханның таққа отыру салтанаты кезінде мынадай таңба белгілер үлестірілген деп келтірілген:   ,    ,    ,    ,    ,    ,    ,    ,    ,    ,    ,    ,    ,    ,    ,    ,   ,    ,    ,    ,    ,    ,      [231]. 
Қазақстан Республикасы Ғылым және жоғары білім министрлігі Ғылым комитетінің «Ғылым ордасы» республикалық мемлекеттік кәсіпорнының Орталық ғылыми кітапханасының Сирек кітаптар, қолжазбалар және ұлттық әдебиеттер қорында Сабыржан Шәкіржан деген автор 1924 ж. араб әрпімен жазып қалдырған Шыңғыс ханның өзіне бағынған билерге мынадай таңбалар:   ,    ,    ,    ,    ,    ,    ,    ,    ,    ,     үлестіргені жайлы алты беттік қолжазба сақтаулы [232].
Отандық зерттеушілер П.Н. Петров, К.М. Байпақов, Д.А. Воякиндердің моңғол дәуіріне тән тиындардың негізінде жиырма бір түрлі таңбаны анықтап, талдағанын алдыңғы тарауда келтіргендіктен бұл жерде қайталап жатпадық [82, с. 46-58]. 




































































3 ОРТАҒАСЫРЛЫҚ ТАҢБА-БЕЛГІЛЕРДІҢ САБАҚТАСТЫҒЫ 


3.1 Қазақтардың белгі жүйесіне енген негізгі таңбалар
Орта Азиядағы алғашқы трансконтинентальды мемлекет болған Бірінші Түркі қағанатының территориясының ғана емес, этникалық құрамының да негізгі бөлігіне «мұрагер» болып отырған қазақ халқына тиесілі этникалық атаулар түркі тілдес халықтардың басым көпшілігінде кездесетіні белгілі. Қазіргі уақытта қазақ рулары Ұлы жүз, Орта жүз, Кіші жүз деп аталатын үш ірі тайпалық одақты құрайды. Ұлы жүз құрамына: Үйсін (Сарыүйсін), Дулат, Албан, Суан, Сіргелі, Ысты, Ошақты, Шапырашты, Жалайыр, Қаңлы, Шанышқылы (Қатаған) рулары [23, б. 34] кіреді. Орта жүз құрамына: Арғын, Найман, Керей, Уақ, Қоңырат, Қыпшақ рулары кіреді [23, б. 147]. Ал Кіші жүз өз ішінде алты ата Әлімұлы, он екі ата Байұлы және Жетіру деген тағы үш бірлестікке бөлінеді. Әлімұлы құрамына: Қарасақал, Қаракесек, Кете, Төртақара, Шөмекей, Шекті; Байұлы құрамына: Адай, Шеркеш, Есентемір, Таз, Ысық, Беріш, Байбақты, Қызылқұрт, Тана, Масқар, Алаша, Алтын, Жаппас [23, б. 371-373]. Қазақ таңбалау жүйесі жүз алпыс бір таңбадан құралады, оның ішінде Ұлы жүз руларына отыз сегіз, Орта жүз рулары отыз екі, ал Кіші жүз рулары тоқсан бір таңба тиесілі [89, б. 8-9].
Қазақ жүздерінің қалыптасуы әлі күнге болжамдары көп, толық зерттеліп болмаған тақырып, соған сай зерттеушілердің пікірі де әртүрлі. Мысалы әзірбайжан ғалымы З. Гасанов қазақ жүздері қазір айтылып жүргендей XVI ғ. емес, б.д.д. VII ғ., яғни скиф дәуірінде қалыптаса бастаған деп әрірекке апарып тастайды [233]. Ал отандық тарихшы Х.М. Әділгереев Ұлы жүз б.д.д. ІІ ғ. үйсіндердің негізінде, ал үш жүз толығымен ХІІ ғ. қалыптасып болды деп келтірген [234]. Жүздердің қалыптасуын Алтын орда дәуіріне, XV-XVI ғғ. аралығына, XVIII ғ. жатқызатын ғалымдар қатары да жеткілікті.
Отандық тарихта «Қазақ шежіресі хақында» атты тұшымды еңбек қалдырған Х. Арғынбаев, М. Мұқанов және В. Востровтар: «Қазақ жүздері - XV-XVI ғасырлар аралығында Қазақстанның әр өңірінде қалыптасқан тайпалар одағы», - деп тұжырады [23, б. 15]. 
Ал осы қазақ арасында сақталған ру атаулары мен ен-таңбаларды түркі әлеміндегі параллельдігіне қарай зерттеу – олардың түп-тамырын кем дегенде ерте ортағасырлардан алатындығын, көне түркі дәуірінде қалыптасып, сақталып келе жатқандығын көрсетіп отыр. 
Сөзіміз дәлелді болуы үшін қазақ және түркі халықтарындағы атаулары мен таңбалары сәйкесетін руларға жеке-жеке тоқталып өтсек. Бұл жерде ескерте кететін жайт – қыпшақ, найман, керейт, жалайыр тәрізді бір кездері жеке мемлекет болған рулардың таңбалары алдыңғы тарауда қарастырылғандықтан бұл жерде қайталауды жөн көрмедік. 
Арғын – қазақтар арасында адам саны жағынан ең үлкен ру саналады. Таңбатануға тікелей және жанама қатысты әдебиеттерде арғындар қазақтармен қатар қырғыздардың (кесек) [6, с. 396; 235] және өзбектердің (локай) [236], қырым [237], чулум [238] және сібір татарларының [239], башқұрттардың (усерген) [240] және хакастардың [241] құрамында бар екендігі келтіріледі. Ал отандық генетик М.Қ. Жабағин бастаған зерттеушілер тобы арғындардың түп атасының 11 түрлі тарихи-этнографиялық нұсқасы бар деп атап өтеді [242]. 
Арғын руының таңбасы Н.И. Гродеков бойынша:   [7, с. 5] М.Т. Тынышпаев бойынша:    жоғарғы шекті   , төменгі шекті    [19, с. 29], С.А. Аманжолов бойынша:   ,    [20, с. 13], І.К. Кеңесбаев бойынша [97, б. 625]:   ; Ә. Қайдар бойынша:    [243]. Дегенмен арғын таңбалары туралы тереңірек дерек берген Д.Н. Соколов болды. Ол арғынның 43 атасының атын атап 34 түрлі таңбасын келтірген. Төменде арғын бөліністерінің атаулары мен таңбаларын автордың нұсқасында келтіріп отырмыз. «Кызылъ», «Бакай» және «Юзей» таңбалары:   ; «Султангильды», «Сукуръ», «Мустабай» таңбалары:   ; «Джинбулатъ» таңбасы:   ; «Утей» таңбасы:   ; «Учанъ» таңбасы:   ; «Итьигешъ» таңбасы:   ; «Турдугулъ» таңбасы:   ; «Мадьяръ» таңбасы:   ; «Джіямбетъ» таңбасы:   ; «Ядрунъ», «Тагача» таңбалары:   ; «Калкаманъ», «Тянятъ», «Карабашъ», «Айдаръ» таңбалары:   ; «Кучкаръ» таңбасы:   ; «Кулкай» таңбасы:   ; «Юлтай» таңбасы:   ; «Итбакъ» таңбасы:  ; «Курумбетъ», «Джарджигитъ» таңбалары  ; «Утемышъ» таңбасы:   ; «Иртменкулъ» таңбасы:   ; «Баимбетъ» таңбасы:   ; «Тюлень» таңбасы   ; «Улчакулъ» таңбасы:   ; «Тангатаръ» таңбасы:   ; «Байтача» таңбасы:   ; «Джамангулъ» таңбасы:   ; «Алтмышъ» таңбасы:   ; Кучумчеръ таңбасы:   ; «Алтанакъ» таңбасы:   ; «Актача» таңбасы:   ; «Тутанъ» таңбасы:   ; «Елкайдаръ» таңбасы:   ; «Будена» таңбасы:   ; «Татанъ» таңбасы:   ; «Кдырмбетъ» таңбасы:   ; «Ишназаръ» таңбасы:    [205, б. 91]. 
Қырғыздардағы арғын таңбалары:    (кесек),    (кара саадак),    (чуулдак) [235, б. 297]. Өзбектердегі арғын таңбалары:    (Байназар-хаджи),    (Тюраханбай),    (Шаполатбай),    (Хатимбай),    (Кауракбай) [236, с. 19]. Қырым татарларындағы арғын таңбалары:   ,    [209, с. 152]. Башқұрттардағы арғын таңбалары:   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,    (Супановское);   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,    (Илясев);   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,   ,    (Юлдыбаев) [205, с. 94, с. 99]. Хакастардағы арғын таңбалары:   ,   ,    (Курбижеков) [244]. 
Аталған арғын руларының көші-қон тарихы сілтеме келтіріліп отырған әдебиеттерде кеңінен қарастырылып өткендіктен оларды қайталап жатпай, тек таңбаларын келтірудегі мақсат, қазақ, өзбек, қырғыз, татар, башқұрт, хакас арғындарының таңбалары түркі таңбаларының түрлі нұсқасы екенін көрсету болып табылады. 
Үйсін руының таңбасы Н.И. Гродеков бойынша:    [7, с. 7], Н.А. Аристов бойынша:    [6, с. 37], М.Т. Тынышпаев бойынша:    [19, с. 29], С.А. Аманжолов бойынша:    [20, с. 13], І. Кеңесбаев бойынша:    [97, б. 625]. 
Ю.А. Зуев қытай мәліметіндегі сюнну-ғұндарды үйсіндер деп тануға болатындығын айта отырып, олар туралы алғашқы деректер б.д.д. VII-IV ғғ. жататын протоғұндар туралы қытай жылнамалары дейді [92, с. 11, с. 13]. В.В. Бартольд соңғы деректе 436 ж. үйсіндерге қытай елшісі келді, осыдан кейін үйсіндер жыл сайын қытайларға сыйлық артқан елшілерін жіберіп отырды, бұдан соң үйсіндердің атауын тарихтан жеке халық ретінде кездестірмейміз, тек Үлкен қырғыз-қазақ ордасында ғана аты сақталған деп жазған [55, с. 42]. Алайда оның бұл пікірі шындыққа жанаспайды. Себебі Ибрагимов С.К. Масуд бен Османи Кухистаниге және Бенаиға сілтеме жасай отырып өзбектерге жататын үш тайпаны құрайтын рулардың қатарында үйсін руын атайды [245]. Я.В. Ханыков Бөкей ордасының ноғай руының «уйсынъ» бөлімшесі бар десе [246], А. Харузин бұл деректі    таңбасымен толықтырады [247]. Ноғайлардағы үйсін таңбасын Р.Х. Керейтов былай келтіреді:    (Солтүстік-Шығыс Кавказ ноғайлары),    (Эркин халық ауылы, Исунов әулеті),    (Кызыл Тогай ауылы, Исунов әулеті). Сондай-ақ ол ноғайлар арасында үйсін-қыпшақ атауы да бар екендігін келтірген және де    - ай таңбаның кубан және дала ноғайларында бірдей болуы олардың түбірінің бір екендігін көрсетіп отыр дейді [55, с. 43]. 
Ю.А. Зуев үйсіндердің рулық тотемі қарға болды дейді, сондай-ақ Н.Я. Бичуринге сілтеме жасай отырып үйсіндердің рубасылары қарға мен қасқыр болған және де Танхуйяоға сілтеме келтіріп үйсін таңбасы ашинадан қарғаның да бейнесін көруге болады деген деректер береді [92, с. 14]. Ол өзінің «Үйсіндердің этникалық тарихына» деген мақаласының қорытындысында үйсіндердің этногенезін шығыс ирандықтармен байланыстырғаннан гөрі оларды батыс ғұндарды қалыптастырған тайпалардың бірі болды деп қарастырып, түбін түркілік қылған жөн деген ой айтады [92, с. 14].
Қоңырат руының таңбасы Н.И. Гродеков бойынша:    [7, с. 7], М.Т. Тынышпаев бойынша:    [19, с. 29], С.А. Аманжолов бойынша:    [20, с. 12], І.К. Кеңесбаев бойынша:    [97, б. 626], Ә. Қайдар бойынша:    [243, б. 492].
Қоңырат атауы туралы бізге белгілі алғашқы жазба дерегі – тоғыз жасар Темучинге қоңырат Дай Сэчэннің он жасар қызы Бөртені айттырғаны туралы айтылған моңғолдардың «Алтын тобчи» жазбасы [248]. Рашид ад-дин қоңырат тайпасы Эргунэ-кунге кеткен екі адамнан тараған деп жазған [2, с. 160].
Ш. Сандагтың айтуынша қоңыраттар Шыңғыс хан жаулап алушылығына қарсы біріккен тайпалардың одағында болған [249]. 
В.П. Васильев қоңыраттар хатагин, салжигут, дурбен, татар болып бірігіп Жамұқаны өздеріне басшы қылып Шыңғысханға қарсы шыққанымен бәрібір жеңіліс табады деп жазады [250]. 
М.С. Мұқанов Шыңғыс ханнан жеңілген қоңыраттар оның әскеріне қосылып бірге жорыққа шыға бастайды, қоңыраттардың орнығып қазақ тайпаларының конфедерациясына кіруі осы кезден басталады деп жазады. Артынша қоңыраттар Дешті Қыпшақтағы көптеген түркі руларын біріктірген Әбілхайырдың көшпелі өзбектер мемлекетін құруына атсалысады. XIV ғ.                                       60-ж. Қоңыраттан шыққан Хусайн Суат Хорезм билігін басып алады. Кейін қоңыраттар Шайбан ханға қосшы болады, ал Мауереннахр екіге бөлінген кезде Хива бөлігінің басында қоңыраттар тұрады. Осы Мауереннахрға кеткен қоңыраттар қарақалпақ халқының құрамына енеді [96, с. 62].
Сондай-ақ М.С. Мұқанов түркі халықтарының тарихында қоңыраттардың үлкен рөлді иемденгенінің дәлелі ретінде қазақ, қарақалпақ, өзбек, башқұрт, татар, алтай халықтарына ортақ Алпамыс батыр эпосын атайды. Ол алтайлықтардың осы «Алып-Манаш» эпосы қоңырат тайпасының VI-VIII ғғ. түркі қағанаты кезінен бері келе жатқандығын растайды деп жазады [96, с. 63]. Р.Х. Керейтов жазушы М.О. Әуезовтің «Ер Сайын, Қамбар, Алпамыс, Ер Қосай, Төрехан, Телағыс, Құбығұл және басқада эпостық жырлар қыпшақ, ноғай рулары мен тайпаларының бірлестігін көрсетеді»* (*аудармасы - автордыкі), – деген жолдарына сілтеме жасай отырып М.О. Әуезов қоңыраттардың ноғайлардың да құрамында бар екендігін М.С. Мұқановтан да бұрын айтып кеткен деп қосады [55, с. 59]. 
Т.А. Жданко қазақ өзбек және қарақалпақ қоңыраттарының тарихи түбірін қарастырып, қазақ қоңыраттарының рулық атаулары оның құрамына моңғол емес, түркі тайпаларының кіргендігін растайды, ал негізінен екі жерде - таулы Бұхара мен солтүстік Хорезмде қоныстанған өзбек қоңыраттарындағы жағдай басқаша дейді. Әрі қарай ол қазақ және өзбек қоңыраттарының шығу тегін салыстырып: «олардың құрамына негізгі түркі тайпаларының әртүрлі бөліктері енген, шамасы олар Шыңғыс хан кезінен белгілі бір моңғол тобының маңайына әртүрлі кезеңде және әртүрлі жерде шоғырланған болса керек»* (*аудармасы - автордыкі), – деп пікір білдірген И. Магидовичке сілтеме жасайды да өзбек қоңыраттарының рулық құрамы көбіне қарақалпақ халқындағы қоңыраттарға сәйкес келеді деп түйіндейді [206, с. 121].
Қарақалпақ қоңыраттары: Қият; Ашамайлы -   ,   ; Қолдаулы; Қостамғалы -   ; Балғалы; Қандекли; Қарамойын -   ; Муйтен -    бөліністерінен тұрады [206, с. 35]. 
Өзбек қоңыраттары Айны, Вахтамгалы, Кендижгалы, Куштамгалы, Тартулы деген тайпалардан тұрады [251].
Ноғайларда қоңырат атауы кубан ноғайларының ішінде кездеседі, үш түрлі ру таңбасы белгілі:   ,  ,  . Н.А. Баскаков бірін қоңырат таңбасы -   , екіншісін құйысқан     таңбасы деп қоңырат руының екі таңбасын береді. А.Ш. Джанибеков құйысқан -   , лям -   , элиф -    және шайыки-сандали -    деп тағы үш таңбасын келтіреді [55, с. 60].
Қытай – қазақ, қырғыз, өзбек, башқұрт, ноғай тәрізді бірқатар түркі халықтарының құрамына енген этноним. Бұл қазіргі қытай халқымен салыстыруға келмейтін, атауы Күлтегін ескерткішінің үлкен жазуының төртінші жолында қағандар дүние салғанда жылап келген халықтардың ішінде Бекли, табғаш, тибет, авар, Рим, кырғыз, үш-құрықан, отыз татар және татабылармен қатар аталатын, сондай-ақ жазбаның он төртінші және он бесінші жолдарындағы: батапқыда табғаш, тоғыз оғыз, қырғыз, құрықан, отыз татар, қытай және татабтар жау болды, әке-қаған қырық жеті рет жорыққа шығып, жиырма рет ұрыс салып оларды бағындырды делінетін халық [252]. 
Тарихи-этнографиялық әдебиеттерде қытай рулық-тайпалық тобының шығу тегін қарақытайлармен немесе қытайлармен байланыстырады [55, с. 68]. Г.Е. Грум-Гржимайло қидандарды қытайлар дун-ху тармағына, яғни халықтардың сяньби тобына жатқызады дейді [253].
Г.Г. Пиков қидан тарихының екінші кезеңі – батыс қидан руларының Орта Азия аумағына, тіпті оның сыртына да түгел қоныстануы деп жазады. Сондай-ақ, жазба және археологиялық материалдар қидандарды басқа тайпалар мен халықтардан ажыратып алуға негіз бола алмайтындықтан батыс қидандардың көші-қон үдерісінің қалай жүргенін анықтау әзірше мүмкін емес, оның себебі – қидандардың жергілікті халықпен араласып кетуі дейді. Ол қидандардың түркілене бастауын М. Қашғаридың «қытайдың тілі мен жазуы бөлек, түркі тілін әлі толық білмейді» деген жолдарынан, ал түркіленіп болғанын У. Чжундуанның «қазіргі уақытта аз халық қалды, олар мұсылмандардың салты мен киімін қабылдады» деп жазғанын білеміз деп келтіреді [254]. 
С.А. Аманжолов Қ. Халитовтың «Тауарих Хамсе» еңбегіне және Т. Бектасовтың 1925 ж. ауызша шежіресіне сүйене отырып, қытай, қара қытай немесе қидандар деп жүрген халық ХІІ ғ. қазіргі наймандардың құрамына кірген деп 5 түрлі дәлел келтіреді [20, с. 59-60].
Г.И. Семенюк пен В.М. Моржановтар Орта жүз қазақтарының ішінде арғын-қытай бөлімшесінің бар екендігін жазып қалдырған [255]. Ал Қ. Салғараұлы қытай атауы тек наймандарда ғана емес, қазақтың бірсыпыра ру-тайпасында бар дей келе, қыпшақ ішінде: қытай-қыпшақ, сары-қытай, құлан-қытай; жалайыр ішінде: маңғытай; қоңырат ішінде: маңғытай; керей ішінде: шеруші қытай бөліністерін атайды [256]. Бұлардың арасында бізге тек маңғытай таңбасы ғана белгілі -    [19, с. 29].
Н.И. Гродеков қырғыздарда жоғары таңбалы қытай -    және төмен таңбалы қытай -    руларының бар екендігін келтірген [7, с. 7]. С.М. Абрамзон қырғыздар арасындағы қытай тайпасы қырғыздармен ассимилицияға түскен қидандардың (қара қытайлардың) алыс ұрпағы болуы мүмкін дей отырып, қытай атауы осы тайпа басшыларының аты немесе лақап аты болуы мүмкін деген жорамалды жоққа шығарып, осы аттас тайпа өзбек, қарақалпақ, қазақ және башқұрт құрамында болуына қарағанда бұлардың этникалық прототипі қидандар болуы мүмкін дейді [15, с. 58-59]. 
Т.А. Жданко қарақалпақ арасындағы қытай тайпасы Бес сары, Бексиық, Қаз-аяқлы, Қайшылы, Анна, Құйын, Әйтеке, Шеруші, Аралбай, Манжули, Боклы-қытай, қырық деген12 рудан тұрады дей келе, олардың ортақ таңбасы ретінде -    көрсетеді; қайшылы руының таңбасы -   ; қазаяқлы руының таңбасы -     деп береді [206, с. 39-41]. 
Қытай рулық тобы Зарафшан өзбектерінің және Әмудария бойы өзбектерінің арасында кездеседі, Қанжығалы қытай, Қос таңбалы қытай және Отаршы қытай деген үш бөліністен тұрады [257, 258].
Р.Г. Кузеев башқұрт қытайларының этникалық тарихын Қырымда ХІІ ғ. Түркістанда мемлекет құрған қара қытайлардан тарқатады да таңбасын   ,    береді [259]. 
Ноғайларда    таңбалы қытай руы, ал румын ноғайларында    таңбалы Ақ қытай және    таңбалы Қара қытай рулары бар [55, с. 70].
С.А. Аманжолов қазақ этногенезіне қатысқан тайпалардың ішіндегі ең мықтысы Х-ХІІ ғғ. солтүстік Қытайды бағындырып, моңғол шапқыншылығына дейін Шығыс Түркістан, Қазақстан және Каспий теңізіне дейінгі бүкіл Орта Азияны бағындырған Қытай тайпасы болған деп санайды және оны наймандармен ассимиляцияға түсіп, сол кездегі тарихи-саяси оқиғалардың әсерінен түркілік ортаға таралған деп санайды [20, с. 60-61]. 
Р.Г. Кузеев болса башқұрт, қырғыз, өзбек, қарақалпақ, ноғайлардағы қытай руының таңбаларын өзара салыстыра отырып [259, с. 215] талдау арқылы түп-тамырында ортағасырлық қара қытайлармен байланысы бар деген тұжырымға келеді, және қазақ, өзбек, ноғайлардағы найман руының таңбаларын қытай таңбаларымен салыстыра келе [259, с. 218] найман және қытай таңбаларының негізі бір екендігін көрсетіп отыр, бірақ бұл таңбаның түбінде найманың таңбасы ма, әлде қара қытайдың таңбасы ма әзірше тап басып айту қиын дейді [259, с. 217].
Ортағасырлық тайпалардың атауы мен таңбаларындағы ұқсастықты пайымдай келе Рашид ад-дин еңбегіндегі бастапқыда түркілер мен моңғолдардың барлық тайпалары мен тармақтары ұқсас болды және атаулары да бірдей болды [2, с. 66] деген жолдары шындыққа жанасатындай көрінеді. Олардың тарихи оқиғаларға бай, халықтардың миграциясы мен ассимиляциясы толассыз болған ортағасырлардан этнографиялық кезеңге дейін аса бір өзгеріссіз жетуін әзірше басқаша түсіндіру мүмкін емес. 
Таңбамен қатар жүретін, қызметі және мән-мағынасы жағынан таңбаға пара-пар тағы бір белгі – ен. Оның тағы бір атауы ен-таңба. 
Малға белгі қою неолит кезеңінен, яғни үй жануарларын қолға үйретуден бастау алады. Бұл тек Еуразия даласының ежелгі халықтарына ғана емес, египеттіктерге, гректерге, римдіктерге, Скандинавия мен Азия және Африка көшпелілеріне, испандықтарға дейінгі америка халықтарына ортақ құбылыс. Тарихта жануарларға белгі қою әдістерін С. Белда, Ж. Бланкоу, Э. Лэндейздер қарастырып, олардың арасындағы тұрақты және уақытша белгілерді ажыратқан [260]. Мысалы Э. Лэндейз Африка мен Мадагаскар тұрғындары алдыңдағы ұсақ малдарына ен салатынын келтірген. Сондай-ақ ол өз еңбегінде М. Дюпирге сілтеме келтіре отырып aфрикaлықтaрдың үй жануарларына ен сaлу дәстүрі aрaбтaрдaн енген және норвегиялық миссионер Э. Биркелиге сүйене отырып мaдaгaскaрлықтардың ен сaлу дәстүрі түп-тaмырын үнділіктерден алады деген ойын білдіреді [261]. Үй жануарларына, соның ішінде жылқы малына ен салу дәстүрінің Еуразия даласындағы алғашқы белгілері Алтай скифтерінің Пазырық обасындағы бірінші және бесінші қорғандарынан белгілі болды [262]. Бір қызығы ен салу дәстүрі адамзат баласы жайлаған құрлықтарда шамамен бір уақытта бастау алған. Мысалы, Перу малшыларының арасында күні бүгінге дейін қолданылып жүрген, меншікті білдіретін ен түрлері Мантародан солтүстікке қарай орналасқан жерлерден табылған ламалардың ежелгі мүсіндерінен анықталған, бұл шамамен 2500 ж. бұрынғы жәдігер деп танылған [263]. 
Жануарларға ен-таңба бірнеше түрлі себептермен: иесінің меншік құқығын білдіру үшін, тұқымын көбейтуге арналып сұрыпталған кейбір малдарға, басқа жануарлардан ажырату үшін ауру малдарға және т.б. салынады [260, p. 23]. 
Түркі халықтарындағы ен салу дәстүрін егжей-тегжейлі зерттеген түрік таңбатанушысы М. Тезжан өзінің магистрлік диссертациясында оның анықтамасын былай келтіреді: «Түркілерде мал мен затқа темірмен қыздырып басылатын белгі таңба деп аталса, ал мүйізді ұсақ малға бәкі тәріздес үшкір және өткір құралдармен салынатын түрі «ен» немесе «им» деп аталады. «Ен» термині түркі диалектілерінің көпшілігінде кездеседі. Кейбір диалектілерде оны «им» деп атайды. Ең ескі түркі диалекті қырғызшада «ен» үй жануарларының құлақтарына салынған арнайы белгі, меншік белгісі мағынасын береді. Қазақ түркілері де үй жануарларының құлақ ұшын түрліше кесіп салынатын белгілерді ен деп атайды. Қырғыздар тәрізді қазақтар да «ен салу» тіркесін қолданады, «ен тағу» деп те айта береді»* (*аудармасы – автордыкі). Ол сондай-ақ еннің «им» атауы алтай, телеуіт диалектілерінде және моңғолдарда кездесетіндігін келтіреді, В.В. Радлов бойынша да «im» [140, s. 113]. 
Ұлы дала белдеуіндегі малға ен салу дәстүрінің түп-тамырына келер болсақ, оның ең алғашқы археологиялық дерегі М.П. Грязнов 1929 ж. қазған Ресей Алтайындағы Бірінші Пазырық қорғанының бірінші қабірінен шыққан он жылқының құлақтарына салынған ендер болып саналады. Ол туралы қазба авторының өзі: «Барлық пазырық жылқыларына меншік белгілері салынған. Олардың құлақтарына кесік жасалған. Жылқылардың біреуінің сол құлағында үш кесігі бар, оң құлағында екі кесігі бар; келесі жылқының сол құлағында бір кесігі, оң  құлағында екі кесігі бар, әрі қарай солай-солай кете береді. Оң құлақтары мен сол құлақтарындағы ендері сәйкесетін екі бірдей жылқы жоқ. Шамасы бұл он жылқының иелері әртүрлі болған және марқұмның қабіріне оған бағынышты адамдардың сыйы ретінде қойылған»* (*аударма – автордыкі), – деп жазады [264].
Осы мәселе қатысты түрік зерттеушісі А. Инан 1937 ж. өзінде-ақ Пазырық қорғанынан табылған он жылқының құлақтарындағы ендердің он түрлі болып келуі олардың он адамға тиесілі екендігін білдірмейді, олар он рудан келген жылқылар болуы мүмкін деген ойын жеткізген [140, s. 114]. 
Артынан, 1950 ж. М.П. Грязнов Пазырық қорғандарына көмілген аттарды рубасылардың сыйлығы деп танитын болсақ, онда олардың саны тайпаның құрамын, яғни неше рудан тұратындығын білдірсе керек дей отырып, олай болса Пазырық қорғанына жерленген көсем он рудан тұратын тайпаның, Берелде – 16, Шибеде – 14, Пазырықтың үшінші және төртінші қорғандарында – 14, ал Екінші Пазырық қорғанында 7 рудан тұратын тайпалардың көсемдері жерленген деп санайтындығын жеткізеді [265].
Жоғарыда Пазырық қорғандарынан табылған жылқы ендері бейнелерінің біздің қолымызға түскені әзірше төмендегі түрлері ғана (1-сурет).


  



Сурет 1 – Пазырық қорғанынан табылған жылқылардың құлағындағы ен түрлері


Ескерту – Әдебиет негізінде құралған [262, с. 147]


Жалпы, жылқы малына ен салу дәстүрі оны қолға үйреткен энеолит кезеңінен бері келе жатқан болуы ықтимал. Пазырық қорғандары мәңгілік тоң астында сақталғандығынан ғана жылқылардағы ендер бізге жетіп отыр, дегенмен ерте көшпелілер оны дәл сол қабірге салар уақытта ойлап таппағаны белгілі. Қалай болған күнде де олардың шаруашылық тәжірибесіне әбден сіңісті болған дәстүр екендігі көрініп тұр. 
Ал «ен» туралы жазба деректердің алғашқысы М. Қашғаридің «Диуани лұғат ат-түрік» еңбегі саналады, оның түрік тіліндегі редакциясындағы «en», «ene/enemek», «enet/enetmek» жолдары біз қарастырып отырған ен, салу сөздеріне жазылуы жағынан да, мағынасы жағынан да сәйкес келеді. Оның үстіне қарашай-балқарлар және Анадолы түріктерінде ен салу әлі күнге «enemek» деп те айтылады [116, p. 382]. 
М. Тезжан Қорқыт ата кітабындағы «егер киік арық болса құлағын тесер, семіз болса мойнын кесер» деген жолдарға сүйеніп жануарлардың құлақтарына ен салу дәстүрі оғыздарда да болған деп болжайды [140, s. 115]. 
Қазақтар арасында еннің адамға да салынғаны туралы қызықты деректі Н. Мыңжанұлы «Ескі салт-дәстүріміздегі ен-таңба» мақаласында келтіреді. Оның айтуынша Шығыс Түркістандағы қазақтар арасында ен салу әдеті бүгінде кішкентай ұл балалардың құлағын тесіп, сырға салып қою салтынан көрінеді. Олардың сеніміне сай «Алдашы» деген жаналғыштары бар, балаларды алдап жанын алып қояды-мыс. Сол Алдашы құлағында сырғасы бар еркек бала көрсе қыз деп ойлап қалады екен де, жанын алмайды екен [266].
Моңғолдарда «ен» мағынасында қолданылатын «им» сөзі түркілерде де кездеседі. Мысалы қарақалпақтарда белгі қою сөзімен мағыналас «имламак» сөзі де бар [140, s. 115-116].
Ал енді қазақтардың өзіндегі ен салу дәстүріне келер болсақ, «ен-таңба» халқымыздың ауызекі тілінде жиі қолданылатын қос сөздердің бірі [267]. және біз қарастырып отырған мәнмәтіндегі таңба ұғымына толығымен сәйкес келеді. Жaлпы, мaлғa ен сaлу – қaзaқтың дәстүрлі шaруaшылығы мен тұрмыс-тіршілігінде ежелден келе жaтқaн және мaл шaруaшылығын кәсіп еткен ортaдa әлі күнге өз мәнісін жоймaғaн құбылыс [268]. 
І.К. Кеңесбаевтың «Қазақ тілінің фразеологиялық сөздігінде» ен ұғымына қатысты мынадай тұрақты сөз тіркестері бар екендігі айтылған: 
– ен салды/тақты – белгіледі, атады/меншіктеп алды [97, б. 162]; 
– енші алды/енші берді/еншібөлді – үйленген баласына мал-мүлік бөліп беріп, бөлек үй етіп шығарды [97, б. 162]; 
– еншіге тиді – 1. қарамағына алды, 2. сыбаға, мұра берді; еншісі бөлек, еншісі басқа – бұрынғы уақытта малға таңба салу, ер жеткен азамат балаларына тиісті мал-мүлік үлесін беру туралы айтылады. Осыдан «еншілес», «енші алды», «еншісі бөлек» немесе «еншісі басқа» тәрізді тіркестер жасалады. Ен малдың құлағына салынатын белгі: тілік ен, ойық ен, т.б. Бұрынғы уақытта «ен» жылқы малында да болған. Ен уақ, тек өзара жақын руда болып, ал таңба – аттың сауырына күйдіріп салынатын белгі – үлкен, ірі руда болған [97, б. 162];
– қыз енші – қыз әкесінің ұзатылған қызына тіккен үйі, көрпе-төсек, киім-кешек, үй жабдығы, еншіге берген малы [97, б. 509]. 
Сондай-ақ ол малдың құлағына, мұрнына салатын ен және оның аты деп мыналарды көрсетеді:    (тілік ен),    (солақ ен),    (ой ен/ойық ен),    (құмырсқа ен),    (кез ен),    (сырға ен),    (ойма ен),    (кесік ен) [97, б. 628].
Ал этнограф-ғалым А.С. Сейдімбек болса қaзaқ даласында кездесетін ендердің: бaйпaқ ен -   , жебе тілік ен -   , жүрекше ен -   , жұтқын ен -   , кез ен -   , кесік ен -   , қиық ен -   , қос қиық ен -   , қос тілік ен -   , құмырсқa ен -   , құмырсқa тілік ен -   , ойық ен -   , солaқ ен -   , сотa тілік ен -   , сыдырғы ен -   , сырға ен -   , тесік ен -   , тесік бaйпaқ ен -   , тесік тілік ен -   , тілік ен -   , үшкіл кез ен -    деп 21 түрін келтіріп, кестесін сызып кеткен және «Еннің бұл түрлерін құбылтып сaлу бaрысындa ондaғaн, жүздеген нұсқaсы пaйдa болғaн. Мәселен, мaлдың екі құлaғынa бірдей немесе екі құлaғынa әртүрлі ен сaлу, ен түрлерін оң құлaқ пен сол құлaққa aлмaстырып сaлу, т.б.», – деп бұл тізімнің әлі де болса толық еместігін келтірген [267, б. 656-657]. 
Бaйқaп отырғaнымыздaй, қазақ ен салу дәстүрі түркі халықтарының арасындағы жaқсы зерттелгендердің қатарына жатады. Ен aнықтaмaсы және қызметі турaсында зaңгер-зерттеуші Қ. Омaрхaнов: «Ен сaлу – рулық дәрежеге жетпеген, aуыл-aймaғы бір aтa-тектен тaрaйтын aғaйындaр: жaмaғaйын, қaбырғa aғaйындaр aрaсындa жaлпы нысaны бір тектес келіп, әулеттік бөлінісіне қaрaй, жеке меншіктік ен белгісі біршaмa aйырымдaлaтын, мaл құлaғынa сaлынaтын нысaн. Қaзaқтың «Ен-тaмғaсы болмaсa, мaлды қaлaй тaнисың» деген мәтел сөзі осығaн дәлел. Егер қылмыскердің қылмыс жaсaуғa немесе мaл ұрлaуғa әдейілеп мініп келген aт-көлігі aтыс-шaбыс кезінде оққa ұшып, мерт болып, қылмыстық уaқиғa болғaн жерде қaлсa, із кесуші жaқ жaуaпкердің мінген aт-көлігіндегі ен-тaмғaғa қaрaп-aқ, кім екенін aжырaтa білген», – дейді [269]. 
Жоғарыда қазaқтa және бірқaтaр түркі хaлықтaрындa «енші беру» дәстүрі бaр екенін атап өттік. Аталмыш дәстүрге сaй жaңaдaн үй болған ұлынa әке-шешесі немесе олaрдың орнын басқан мұрaгер (көбінесе тұңғыш ұлдaры) алдындағы мaл-мүлкінен бөліп бергендігін ескере отырып, Қ. Омaрхaновтың «ен» ұғымын бір aтaдан тaрaйтын aғaйындaр ортасындaғы мaлғa қойылатын белгі ретінде түсіндіруі қисынғa келеді. Яғни, қанша жерден ен және тaңбa ұғымдары егіз дегенімізбен тaңбaғa қaрaғaндa еннің қызметі сәл шектеулі екенін бaйқaймыз. 
Ең басында келтіріп өткеніміздей, «ен сaлу» дәстүрі жер жүзіндегі мaл шaруaшылығымен aйнaлысатын ұлттaр мен ұлыстaрдың көпшілігіне тән дәстүр. Дей тұрғанмен, С.А. Яценконың ен сaлу – Алтaйдaғы пaзырық мәдениетіне тән обaлaрдан шыққан жылқылардың құлaқтaрындaғы күрделі кесіктер, және Алдыңғы Кaвкaздағы тaңбa дәстүрлері арқылы көрініс тaбaтын ежелгі еурaзиялық дәстүр деген пікірін осы жоғарыда аталған деректермен толықтыра отырып, сонымен қатар, әзірше әлемнің бaсқa тұсында осындай ұлан-ғайыр аумақта біртұтас күйінде кездеспейтіндігін ескеріп, бұның ең ірі ошағы Ұлы дaлa белдеуі деген қорытындыға келуге негіз бaр. Сонымен бірге, қазақ даласын мекен еткен ежелгі халықтар жылқыны энеолит дәуірінде-aқ қолғa үйреткенін, aл қолa кезеңінен бaстaп жaппaй төрт түлік мaл өсіруге ауысқандығын ескере отырып, үй жануарларына ен-таңба сaлудың түп-тaмыры ерте көшпелілер уaқытынaн дa тереңде жaтуы мүмкін деп болжаймыз. Ал, түркі-моңғол хaлықтaрынa ортaқ ен-тaңбaлaр жүйесінің, ен сaлу дәстүрінің және де кесік ен, ойық ен, тілік ен, тесік ен, жарқа ен, құмырсқа ен және т.б. көптеген ен түрлерінің ортақ болып келуі, осы құбылыстың ертедегі түркі тaйпaлaр одaғы ыдырaғaн кезге дейін қaлыптaсып үлгергендігін білдіретін болса керек. 
Яғни, ен-таңба әрісі сақ, берісі көне түркі дәуірінен келе жатқан және қазақтарға тән белгі жүйесінің қалыптасуына негіз болған күрделі, көпсатылы құбылыс. Жоғарыда атап кеткендей ен-таңбалар түркі одағы ыдырағанға дейін қалыптасқандықтықтан отандық қана емес, жалпы таңбатану ғылымында таңбалардың түркі әлеміндегі параллельдігі туралы жеке бір ғылыми мәселе көтеруге негіз бар. Келесі тараушада осы мәселені жан-жақты тарқатып көруге талпыныстар жасалды. 


3.2 Таңбақолданудың түркі халықтарындағы параллельдігі
Алдыңғы тараушада айтылған ен-таңба салу дәстүрі таңбақолданудың түркі халықтары арасындағы параллельдігінің тікелей айғағы. Бұның дәлелі төмендегідей этнографиялық деректер. 
Мәселен, Анадолы түркілеріндегі ен салу дәстүрі ең көне дәуірлерден бері еш өзгеріссіз сақталып келеді, мысалы Килис аймағындағы Елбейлі тайпасы қолданған ен түрлерін А.Р. Ялман төмендегідей келтіреді (2-сурет). 


  
,
	  
,
	  
,
	  
,
	  
,
	  
,
	  

	

	

	

	

	

	

	

	

Сурет 2 – Түркияның Килис аймағындағы Елбейлі тайпасы қолданған ен түрлері


Ескерту – Әдебиет негізінде құралған [270]


Түрік ғалымы Т. Гүленсой Анадолының Ван, Муш, Бингөл, Ағры, Карс-Чылдыр аймақтарындағы, Шавак түркімендеріндегі, сондай-ақ Елазығ-Кебан, және Елазығ өңірлеріндегі және Сива-Гөрөн-Сарыджа және Бурдур-Буджак ешкілі ауылдарындағы ен түрлерін келесідей сипаттайды. Ван аймағындағы малға салынатын ендер өзгеше болып келеді және ен салу, яғни құлақты тесу немесе кесу үшін пышақ қолданады, салынатын ен түрлері мыналар   ,   деп келтіреді. Муш аймағының малға салынатын ендері осы Ван аймағына ұқсас болып келеді   ,   ,    тек бұл жерде оларды «купа» деп атайды дейді [271]. Бингөл аймағын мекен еткен Сібір түркімендері құлақты кесіп салатын ен белгісін керт деп атайды, керт сөзі түріктің «кертмек» етістігіне келеді, яғни керту, белгі салу мағынасында деп жазады [271, s. 156]. Ағры, Карс-Чылдыр аймақтарында ен салу деген малдың тұмсығына қыздырып таңба басуды білдіретінін, Ағрыда оны сондай-ақ «дөрөф» деп те атайтындығын жеткізеді [268, s. 157]. Шавак түркімендері қой мен ешкінің құлағына енді кесіп немесе кертіп салады, олар қайшыны мен пышақты қолданады, сондай-ақ ен құлақтың артына ағаш қойып бос патронмен тесу арқылы да жасалады, жануарлардың екі құлағында ұқсас, не әртүрлі ендер болуы мүмкін деп атап өтіп келесідей ендерді береді (3-сурет). 


  

	  

	  

	  

	  

	  

	  

	  

	  

	  

	  

	

Сурет 3 – Шавак түркімендерінің малға салатын ен түрлері 


Ескерту – Әдебиет негізінде құралған [271, s. 158-159]


Т. Гүленсой Елазығ-Кебан өңірі тұрғындары ен салуды өз ішінде «диро» деп атайтындығын да келтіре отырып, оларда қолданылатын ен түрлерін былайша көрсетеді:   ,   ,   ,   ,    [271, s. 158-160]. Сонымен қатар ол Елазығ өңірінде де басқа жерлердегі сияқты қойлардың бір құлағын, кейде екі құлағын кесіп, не тесіп ен салады және бұл әдіс кейде ірі қараға да қолданылады дейді [271, s. 160-161]. 
Сива-Гөрөн-Сарыджа ауылы тұрғындары қойдың бір немесе екі құлағына пышақпен кесіп, не істікпен тесіп ен салатыны туралы да айтады, сондай-ақ Буудур-Буджак ешкілі ауылында да ен салу үшін үлкен қайшы және пышақты қолданып кескен немесе бос патронмен немесе істікпен тескенін, сол жердегі тұрғындардың бірінің жанұялық ен-таңбасы оң құлақтың ұшын, сол құлақтың үстіңгі жағын кесу түрінде екендігін келтіреді [271, s. 160-163].
Келесі түрік ғалымы Н. Гүллідағ Әзірбайжан зерттеушісі И. Энвероглының докторлық диссертациясын негізге ала отырып, ен салу дәстүрі Ішкі Азияның көшпелі түркі тайпаларында және Анадолы тұрғындарында да кездесетіндігі туралы айтады [272]. 
Қырғыздардағы малға ен салу дәстүрі туралы С.М. Абрамзон: «Әрбір мал иесі өз қойларының құлағына кесік жасау арқылы белгі қойды. Эн деп аталатын бұл белгінің пішіні мен атау әртүрлі болып келеді»* (*аудармасы – автордыкі) [15, с. 92], – дейді, сондай-ақ оларда ұзатылатын қызға берілетін [15, с. 236], бөлек отау болып шыққалы жатқан ұлға берілетін [15, с. 247] енші түрлері туралы айтады. 
Башқұрттардағы ен салу дәстүрі туралы М.В. Мурзабулатов: «Құлақтағы кесіктер – инэу – Орал бойы башқұрт жанұяларының меншік белгісі болды. Мұдай белгіні негізінен қойларға, сиырларға, ара-тұра жылқыға салды. Ешкілерге әдетте белгі салмады*», (*аудармасы – автордыкі) – дей отырып, мұндай дәстүрдің тувалықтарда, қырғыздарда және қазақтарда бар екендігін айтады да «Құлақтағы кесіктер ұжымдық және жеке меншіктің белгісі болды және «өте кең таралғандығына» қарамастан олар негізінде бірдей болып келеді»*, – деп қорытады (*аудармасы – автордыкі) [273]. Ал Ю.А. Абсaлямовa бұл атауды «ин» деп келтіріп, мүйізді ірі қараға, қой мен ешкілерге салынады, қазір таңбалау қолданыстан шығып қалса да, кесіктер барлық жерде сақталған, көбіне мүйізді ірі қараға белгі салуда қолданады деген [274].
Тувaлықтaрда мал құлағына салынатын ен «им» деп аталатынын келтірген С.И. Вaйнштейн оларды таңбалармен қатар жүретін ұжымдық меншіктің белгісі дей келе ак-монгуш тобында «чарык кулак», кара монгуш тобы «оюк кулак», ондары тобында «кес кулак» атты ен түрлері болғанын, еннің негізінен қойларға кейде жылқыларға салынатынын жазады [275]. Мұндай деректі С.Ч. Донгaк та келтіреді (4-сурет) [276].


  
  



Сурет 4 – Тувалықтардағы ен түрлері 


Ескерту – Әдебиет негізінде құралған [276, с. 79]


Тувалықтардың малға салынатын ен-таңба түрлерін қамтыған тағы бір зерттеуші Б. Бадарч олардың мынадай түрлері бар екендігін жазады:    (дилиг им),    (оюк им/кертик им),    (кыйык им),    (сөгүрүк им/аксак им),    (үттүг им),    (кес им),    (кымыскыяк им),    (дежик им),    (саарсык им),    (мең им) [277].
Ноғaйлaрдaғы ен салу дәстүрі турасында Р.Х. Керейтов: «Бұрынғы саяхатшылар мен көргендердің айтуынша ноғайлар рулық ендерді мал құлағына меншікті білдіру үшін салады. Ен үлгілері әр түрлі болып келеді, олардың ішінде көп кездесетіндері: түзу тілік (жарқа); бұдан сәл күрделі, құлақтың ұшын кесіп және кесіктің үстін тілу (солақ); құлақты жанынан тілу (қаптырма немесе кез); құлақты қысқарту арқылы жасалатын пішін (шорт); құлақты тігінен тілу (жыру); құлақты дөңгелете кесу (тесік); құлақты қосарлы кесу (сырға); құлақтың шетін қисық тілу (ойылып кесілген); құлақты тігінен ойып кесу (кесе ойылған); құлақты тігінен қосарлай кесу (қос жырық); қосарлы кесік (қос кесу); құлақты қисығынан кесу (қия жыру)»* (*аудармасы – автордыкі), – деп жазып [55, с. 95-96], қойлардың жылқылардың құлағынан кездесетін төмендегідей ен түрлерін көрсетеді (5-сурет).


  
                                                       


Сурет 5 – Ноғайлардағы ен түрлері 


Ескерту – Әдебиет негізінде құралған [55, с. 96]


Түркілермен байланысы бар Кавказ халықтарындағы ен салу дәстүрі Х.Х. Яхтaниговте: «Мүйізді ірі қараның, қой-ешкі малының құлағына кесік жасалды. Абазиндердегі меншік белгісін салу қағидаты құлақ ұштарына кесіп тастауға (пхьырсара), жырымдауға (шІырсара), тесуге (кІылщсара) негізделеді. Бірақ кейде құлағын кесу немесе тесумен қатар жағына да таңба салған. Әйелдер аяқтарының бірінің тырнақтарын кесіп тастау арқылы үй құстарына да белгі салған»* (*аудармасы – автордыкі), – деп жазылған [278]. Түркілермен тығыз байланыста болған кабардиндерде де малға салатын ен (тхьэбээ) және үй құстарына салатын ен (лъабзэ) бар екендігін Х.М. Думановта келтірілген. Тхьэбзэ жанұялық белгі болған. Оны қой-ешкінің бір құлағына, кейде екі құлағына салған. Әрбір малшы барлық жанұяның малындағы ен-таңбасын тани білген. Лъабзэ үй құстарының белгілі бір тырнағын алып тастау арқылы қойылатын белгі [279].
Үй құстарына салынатын белгіні Р.Х. Керейтов те келтірген, оның айтуынша ноғай әйелдері өздерінің қаз-үйректерін өзгелерден айыру үшін айдарларының бір бөлігін өзгеше қылып қиып тастайтын болған [55, с. 96].
Моңғолдардағы ен түрлерін М. Тезжан Б. Ринченге сілтеме жасай отырып былай көрсетеді:                                                    [140, s. 120].
Үй жануарларына белгі қоюға қатысты тағы да бір қызық жaйт, aрaб, мaвр, туaрег және Сaхaрaдaғы тубу және Эритреядaғы бежa халықтары түйелеріне әр түрлі тaңбa салған [280], қaзaқтaр тaңбaламaғaн, көз тиеді деп қорқып, түйелерінің сaнын дa aйтпaйтын болған, оның орнына әрбір жүзінші түйенің оң жақ көзін aғызып жіберіп отырғaн, осы дәстүрден хабардар халық «қанша түйең бaр» деудің орнына, «қанша соқырың бaр» деп сұрaған [267, б. 655]. 
Таңбалардың түркі әлеміндегі паралелльдігі олардың қолданылу аясындағы ұқсастықтардан да көрініс табады. 
Бұған кеңінен тоқталмас бұрын аздаған шегініс жасап, алдымен таңбалардың қолданылу аясы, яғни таңбалардың қызметі/функциясы дегенді қалай түсетіндігімізді келтіріп өтелік. 
Таңбаларды пәндік зерттеу жаңадан басталған кезде таңба-белгілер этностың құрылымдық элементтерін белгілеудің шартты (вербалды емес) нышаны ретінде ғана, шектеулі түрде қарастырылды. Әрі қарай зерттей келе таңбалар жеке тұлғаның әлдебір әулеттік-рулық топқа жататындығын білдіретіндігінен бөлек, ежелгі қоғамдардың тұрмыс-тіршілігінің барлық салаларынан хабар беретін әртүрлі және өте терең мәліметтерді ішіне бүгіп тұрғандығы, ал олардың жұмбағын шешу ғалымның зерттеушілік тәжірибесі мен «қиялына» тікелей тәуелді екендігі анықталды.
Біз алдыңғы буын зерттеушілердің жұмыс тәжірибесіне сүйене отырып, Қазақстанның ортағасырлық көшпелілерінің таңба тәріздес белгілерінің қызмет аясын анықтауға тырыстық. Таңбалардың болуы – олардың салынған орыны, уақыты және салыну себебі дегендерді ескермегеннің өзінде, бұл жерлерді адам аяғы басқандығын білдіріп тұрады. Қалғандары, яғни орын, уақыт, пішін, мән-мағына және т.б. – детальдар ғана. Зерттеушілердің міндеті осы детальдарды талдай отырып таңбаларды толыққанды тарихи дерекке айналдыру болмақ. Нақты біздің жағдайымызда бұл – ортағасырлық көшпелілердің нақты бір аймақққа нақты бір уақыт шеңберінде аяқ басқандығының (бәлкім мекен еткендігінің) белгісі. Яғни, Қазақ Алтайы, Жетісу, Шу-Талас қосөзен аралығы, Арал бойы, Орталық және Батыс Қазақстан өңірлерінен анықталып, археологиялық, сондай-ақ жаратылыстану ғылымдары әдістерінің көмегімен зерттеліп ғылыми айналымға енгізілген таңбалар, осы аймақтарды ерте ортағасырлар кезеңінде Батыс Түркі, Түргеш, Қарлұқ, Оғыз және Қимақ қағанаттарының, ал кейінгі ортағасырларда қарахан, керейт, найман, жалайыр және қыпшақтардың мемлекеттік құрылымдарының құрамына кірген тайпалардың мекен еткендігін көрсетіп отыр. Осы таңбалар арқылы аталмыш тайпалардың ортағасырлар кезеңінде қазақ даласын жайлағанына көз жеткіземіз. 
Таңбалар рулық белгі болып саналады. Бұл тақырыпқа қатысты ғылыми әдебиеттер қатары жеткілікті болғандықтан оларды қайталап, арнайы тоқталып, талдап жатуды жөн көрмедік. 
Таңбаның келесі қызметтік мәні – «малға деген жеке меншіктің» белгісі болуы. Жалпы, үй жануарларына ен салып, таңба басу – мал шаруашылығымен айналысатын қоғамдардың көпшілігіне тән, ежелден келе жатқан дәстүр. Ол түркі, моңғол, славян және фин тайпаларында, Кавказ бен Қырымда, ежелгі Грекияда және т.б. жерлерде тараған. Құлақтарына немесе мүйіздеріне кесік жасау, ал әдетте жануардың денесіне арнайы темір құралды қыздырып басу арқылы қандай да бір бейнелер, белгілер немесе әріптер салу арқылы әр қожайын өзіне тиесілі малын белгілейтін болған [79, с. 27]. Соның ішінде кең таралғаны – жылқы таңбалау. Ежелгі Қазақстан аумағында жылқы таңбалаудың жаппай етек алуына көшпелі өмір салты тікелей ықпал етті деуге негіз бар. Ортағасырлық көшпелілерге дейінгі Қазақстан аумағында климаттың құрғауы (аридизация) орын алғаны белгілі. Нәтижесінде Қазақстанның 90%-нан астамын құрайтын шөлді, шөлейт және далалық аймақтарында үш мың жылға жуық уақыт бойы тек көшпелі мал шаруашылығымен ғана айналысу мүмкін болды [281]. Сол себепті ортағасырлық көшпелілер үшін мал, соның ішінде жылқы түлігі басты тіршілік көзіне айналды. Төрт түлік малдың көшпелілер үшін маңызын Ш.Ш. Уәлиханов былай келтіреді: «даланың көшпелі адамы малдың арқасында ішіп-жейді, киінеді, ол үшін малы жанының тыныштығынан қымбат. Амандық-саулық сұрасқанының өзі алдымен мал-жаның аман ба деп сұраудан басталады. Отбасынан бұрын малының амандығын сұрау көшпелілердің тұрмысын неше бет жазбадан артық сипаттайды»* (*аударма - автордыкі) [95, с. 28]. Бір қарағанда өте қарапайым нәрсе. Көшпелілерге жан сақтау үшін алдында малы болуы тиіс, ал оларды өзгенің малынан танып бөліп алу үшін өз айырым белгісін қоюы қажет. Яғни, таңба ортағасырлық көшпелілер тұрмысында өмірлік маңызды орынды иемденді, жайылымды жиі ауыстыру мәжбүрлігі тұрған тұрмыс-тіршілік жағдайында жер мен малдың нақты кімнің меншігі екенін ажыратуға мүмкіндік беріп, ру-тайпалар арасындағы ақпараттық-коммуникативтік құралға айналды [81, с. 66-80]. Бұл ретте таңба көбіне жылқы табындары иесінің меншік белгісі болды. Ю.А. Зуевтің [92, с. 96-97], Л.И. Лавровтың [282], Т. Гүленсойдың [271, s. 97-105] және т.б. авторлардың еңбектері осыны байқатады. 
Дегенмен, бастапқыда жылқы таңбалау меншікті білдіруден бұрын тылсым күштерден қорғау мақсатында басылған болуы да ықтимал. Бұл ойымызға Н.А. Аристовтың «бастапқыда рулық таңбалар ру құдайларының және жебеуші рухтардың бейнелері болған, бертін келе ойып салуға немесе күйдіріп басуға ыңғайлы болуы үшін қарапайым геометриялық кескіндерге дейін түрлендірілген болуы мүмкін», - деген пікірі себеп болып отыр [6, с. 285-286]. Сондай-ақ, жылқы Еуразия кеңістігін ежелгі және ортағасырларда мекен еткен халықтардың дүниетанымында адам мен тылсым дүние арасын байланыстырушы қызметін атқарғандығын ескерсек [283], оған салынған таңбалардың күнделікті тұрмыстағы тәжірибелік маңызынан бөлек басқа да қызметі болуын да жоққа шығармаймыз.
Біздің ойымызша таңбалардың «жеке меншік» немесе «иелік ету» белгісі ретіндегі функциясын, тек үй жануарларын таңбалауға ғана қатысты анықтаған дұрыс. Көптеген зерттеушілер бұл анықтаманы жалпылама түрде қолдануда: аймақтарға, құдықтарға, ғимараттарға және тұлғаның немесе этникалық топтың жылжымалы және жылжымайтын мүліктерінің барлығына қойылатын таңбалардың барлығын осы топқа жатқызып жүр. Егжей-тегжейлі қарастырған кезде бұл бөліністің дұрыстығына күмән туады. Мысалы, ыдыстардағы белгілерді осы ыдыстың иесінің жеке меншік белгісі ретінде де, сондай-ақ, авторлық белгі есебінде де қарастырады [284]. Сонымен қатар, таңбаны келген қонақтар үй иесінің қонақжайлылығы үшін алғыс білдіру мақсатында қойғаны туралы да дерек бар [282, с. 15]. Қару-жараққа қойылған таңбалар да осыған мәндес. Таңбалар бұйым иесінің рулық белгісі болуы да мүмкін, сондай-ақ, бойтұмар есебіндегі немесе иесінің ерекше дәрежесін білдіріп тұратын белгі болуы да мүмкін. Құдықтарға қойылған таңбаларды да осылай талдауға болады. Сәйкесінше таңбаларды белгілі бір топқа жіктемес бұрын бұйымның не нәрсеге арналғандығын – тұрмыстық зат па, әлде ғұрыптық зат па, соны анықтап алу қажет. Ал таңба қойылған ескерткіштерді жіктеу қиынға соғады, себебі алдымен олардың өзінің қандай қызмет атқарғандығын анықтап алу керек болады. 
Ортағасырлық көшпелілердің таңбалары «мемлекеттік белгі» функциясын да атқарған. Белгілердің мұндай санатына тиындарға, билеушілер штандарттарына және ресми құжаттарға соғылған белгілер жатады. 
Еске алу мәтіні қызметін атқаратын таңбаларды бәдіздерге қойылған басқа таңбалардан ажыратып алған жөн. 
Магиялық қызметі бар таңбалар бөлек бір топты құрайды және біздің ойымызша оған мемориалдық-культтік ескерткіштерге, бойтұмарларға, қару-жарақтарға және басқа да әртүрлі ғұрыптық бұйымдарға қойылған таңбаларды жатқызуға болады. Осы тұрғыдан алғанда И.С. Чичуров келтірген мына бір дерек өте қызықты: «...автократор маңдайына қара түсті крест басылған түріктерден* (*түркілерден – ескертпе автордыкі») неге бұл белгіні салып алғандықтары туралы сұрағанда, олар көп жыл бұрын Түркияны (*түркілерді – ескертпе автордыкі) оба жайлаған кезде кейбір христиан түріктер осылай салып алуды ұсынған, соның арқасында ел аман қалған деп жауап берген» [285]. 
Қазіргі уақытта ежелгі қоғамдардағы «тұлғаның ерекше дәрежесін білдірген» таңбалар туралы нақты деректер қатары санаулы. Дегенмен біз ежелгі пазырықтықтардағы тәрізді, денесіне тұрақты татуировкалар салғызып «адамның табиғи бейнесінен, тайпа даналығының бейнелеу нышанына «айналған» [286] ерекше санатты ақсүйектер болған болуы әбден мүмкін деп санаймыз. Бұндай тәжірибенің «сабақтастығы» туралы болжам келтіруге де негіз бар. Укок жерлеу орынының ерекшелігін, мәңгілік тоң астында сақталғанын ескерсек, ортағасырлық көшпелілердің мүрделеріндегі татуировкалар сақталмай қалған болуы мүмкін. 
Осыған кереғар жағдай да, яғни адамды қоғам алдында масқаралау мақсатында таңба басылғаны туралы да мәлімет бар. Мысалы, Х.Х. Яхтанигов солтүстік Кавказ халықтарының ортасындағы осындай құбылыстың үш санатына тоқталады [287]. Құлдарды (көбіне әскери тұтқындарды құлға айналдырып отырған) басқа адамдардан ажырату үшін құлақтарына кесік салған болуы да мүмкін. Қазақ тіліндегі «құлақ кесті құл» сөз тіркесі осыны білдірсе керек және тіркестің шығу тегі тереңде жатқан болуы мүмкін [288]. 
Сондай-ақ адам өмірінің белгілі бір кезеңдерінде, есейіп жаңа өмірге қадам басқан сәттерінде немесе басқа да себептермен салынған уақытша таңбалардың да болу мүмкіндігін жоққа шығармаймыз. Мәселен, нәрестені топқа алып шыққанда көз тимесін деп маңдайын қазанның түп күйесін жағып қою дәстүрінің де тамыры тереңде болуы ықтимал. 
Жалпы, қолда бар деректерге жүгінсек, таңбалардың функциясына алғаш назар аударғандардың бірі Л.И. Лавров [282, с. 91]. Ол таңбалардың үш түрлі қызметіне тоқталып өтеді: өндірістік таңба, қол немесе мөр түріндегі таңба, сондай-ақ, елтаңба есебіндегі таңба. Сонымен қатар ол таңбалар алуан түрлі болғанымен, бастапқыда олар малшылардың, әсіресе жылқы отарларының иелерінің жеке меншік белгісі болғандығын жоққа шығармайды.
Осы саладағы келесі бір айтулы еңбек, В.С. Ольховскийдің «Таңба (белгі функциясы туралы)» мақаласы болып саналады. Ол жерде автор таңба-белгілердің сегіз функциясын атап көрсетеді: имедену белгісі; авторлық белгі; қатысу (болу) белгісі; куәлік ету белгісі; басшылық ету және бағынышты болу белгісі; мерзімдеу көрсеткіші; бойтұмар [24, с. 100-109]. Бұл жұмыс турасында С.А. Яценко осы тізімдегі таңбалардың шығу тегі мен түсіндірілуіне қатысты пікірі өзгеше екендігін жеткізеді [26, с. 18]. Ал О.К. Каратаев пен К. Жанибековалар болса В.С. Ольховский ұсынған осы нұсқаларды өзгеріссіз пайдаланып, әр пункті өздерінің жеке зерттеулеріндегі мысалдармен толықтырып, дәлелдей түседі [289]. Сонымен қатар А. Курбанов, В.С. Ольховскийдің аталған жұмысын және басқа да зерттеушілердің еңбектерін негізге ала отырып таңба тәріздес белгілердің бес функциясын бөліп шығарады: этникалық тектің көрсеткіші; басым этникалық мәдениеттің көрінісі; дәреженің, үстемдік-тәуелділік қарым-қатынастың белгісі; діни наным-сенімнің және мифтік ойлаудың көрсеткіші [119, s. 17-22]. 
Ал Д.Д. Васильев болса таңбаларды функциялары бойынша төрт санатқа жіктеген: иелік ету таңбасы; мұрагерлік ету таңбасы; дербестік таңбасы; қатысу таңбасы [290].
Өкінішке орай таңбалардың қызметін осылайша егжей-тегжейлі талдаған басқа авторлардың еңбектері әзірше бізге кездесе қойған жоқ. 
Қолда бар деректер белгілі бір уақыт шеңберінде өмір сүрген нақты бір халықтың және/немесе мелекеттің таңбаларының өзіндік функциялары болғандығын көрсетіп отыр, олар бұрын немесе кейін әлеуметтің дүниетанымы мен тұрмыс-тіршілігіндегі өзгерістеріне байланысты басқа қызмет атқарған болуы әбден мүмкін. Сол себепті таңба тәріздес белгілердің «әмбебап» функцияларын белгілеу мүмкін емес. Зерттеудің шынайы болуы үшін таңбаларды қарастырған кезде икемділікті сақтаған жөн. 
Біз бұл жерде Қазақстанның ортағасырлық көшпелілері таңбаларының фукнцияларын анықтауға талпыныс жасадық және бұнымыз мінсіз және әмбебап деуден аулақпыз, тек мәселені шешудің бір нұсқасы ретінде ұсынып отырмыз және кез-келген объективті сынды құптаймыз. 
Енді ортағасырлар кезеңіне тән таңбалы нысандардың (жылжымалы және жылжымайтындарын қоса алғандағы) функциясы анықталған негізгі түрлеріне жеке-жеке тоқталып өтсек. 
Функциясы анықталған таңбалар тізімін рулық таңбалар құрайтынын және оған қатысты ғылыми әдебиеттер қатары жетерлік екенін жоғарыда атап өттік. Оның үстіне осы диссертацияның екінші тарауының бүтіндей бір тараушасы ортағасырлық рулық таңбаларды қамтитындықтан қайталап жатпай, бірден келесі қызметіне – малға, соның ішінде жылқыға салынған таңбаларға кеңірек тоқталамыз, бұлар жазба және археологиялық деректермен дәлелденген үлкен әрі ерекше топты құрайды. 
Ортағасырлық қазақ даласындағы жылқыға таңба басу дәстүрі туралы бізге белгілі жазба деректердің ең ертесі – V ғ. жатқызылатын, Хайху немесе гаогюй, яғни, ұйғырлар туралы Қытай жылнамасы Вэйшу. Онда былай делінген: «Үй жануарларына белгі қойып отырған (тавро, тамга); белгі қойылған мал өзге жандардың иелігінде жайылса да оларға ешкім тиіспеген» [90, с. 250]. Келесі дерек германдық шығыстанушы Лю Мау-Цайдың «Түркі-тукуэлер туралы (Тукюе)» еңбегі. Ол жерде Ту-куэ жылқыларының ерекше төзімді, бітімді, әрі аңшылыққа өте қолайлы келетіндігі, оларға әртүрлі таңбалар басылатындығы айтылып, кейбір таңбалар келтірген [91, s. 453-454]. Аталмыш автор өзінің бұл еңбегін қытайдың «Танхуйяо» жазбасының негізінде жазған. Ал Танхуйяоны тереңірек қарастырған Ю.А. Зуев, оны VIII ғ. үшінші ширегіне тән жазба деп мерзімдеген, сондай-ақ жылқыға салынған таңбалардың барынша толық нұсқасын берген [92, с. 132]. Келесі дерек Махмұд Қашғаридің XI ғ. мерзімделетін «Диуани лұғат-ат-түрк» еңбегі. Ол оғыз тайпасының жиырма екі руының атын атап, жиырма бірінің таңбасын сызып қалдырған. Сонымен қатар бұл таңбалардың үй жануарларына, соның ішінде жылқы малына қойылатын белгі екендігіне арнайы тоқталып өткен, рулардың өз ішінде бірнеше тармаққа бөлініп кететіндігі туралы жаза отырып, олардың бәріне бірдей тоқталып жатпастан қысқаша дерегін ғана бергенін айтқан [1, p. 101-102]. Осыған ұқсас мәліметтерді Рашид ад-диннің [2, с. 88-90], Әбілғазының [4, s. 48-52] еңбектерінен де кездестіруге болады.
Ортағасырлық қазақ даласында жылқыға таңба басу дәстүрі болғандығы туралы жазба деректердің келесі топтамасы XVIII ғ. аяғынан бастап қазақ даласын зерттеуді қолға алған Патшалық Ресей зерттеушілерінің еңбектерінен құралады. Оларда негізінен қазақ ру таңбалары туралы сөз болғанымен, Қазақстан жерінен анықталған таңбалар жүйесі қазақтардан әлдеқайда ертеректе қалыптасқаны, ал нақты қазақ таңбаларының шығуына ортағасырлық таңба-белгілердің тікелей ықпалы болғаны жөнінде айтылады [6, с. 286].
Қазақ даласында жылқы түлігі ежелден маңызды орынды иемденгенгендігінің анық дәлелі – бойында таңба-белгілері бар жылқы бейнелерінің Қазақстанның қола дәуіріне тән петроглифтерінен кездесуі. Отандық зерттеуші Р.С. Жұматаев оларды безендіру элементі есебінде немесе ежелгі тұрғындардың жануардың тұрпатын сипаттау әрекеті болуы мүмкін деп болжаған. Сондай-ақ ол өзіне дейінгі зерттеушілер бұл құбылысты құдайға құрбандық ретінде түсіндіргенін және тіпті шоқжұлдыздармен байланыстыру арқылы ғарыштық сипат бергенін атап өтеді де, қорытындылай келе «Қазақстан петроглифтер кешеніндегі жылқы бейнелерін, әсіресе мағынасы күрделі композицияларда кескінделгендері адамның алғаш қолға үйретіп, одан кейін мініс және жегіс көлігіне айналдырған жануарға деген бүкіл Еуразия кеңістігіне ортақ дүниетанымдық идеяның көрінісі деп қабылдаған жөн», - деген ойын білдіреді [283, б. 68]. 
Ал Еуразия даласында жылқы таңбалау дәстүрі қалыптасуының тарихи дәлелденген мерзімделуі біздің заманымыздың алғашқы ғасырлары [80, с. 42] саналады. Э.И. Соломониктің пікірінше, мал таңбалау мүліктік жіктеліс үдерісі басталып, жеке меншік пайда болған алғашқы қауымдық құрылыс кезеңінен бастау алады [79, с. 16]. Дегенмен Л.И. Лавров таңбаларды рулық қауым ыдырағаннан кейін пайда болған, олар алғашқыда қожайындары әртүрлі жылқы табындарын ажырату қажеттілігінен туған және б.д.д. ІІ м.ж. аяғынан ерте пайда болуы мүмкін емес деп санайды [282, с. 16]. В.С. Драчук та Г. Енихенге сілтеме жасай отырып таңбалардың шығуын көшпелі мал шаруашылығымен байланыстырған жөн деп келтіреді [80, с. 42].
Сарматтардың жылқыға басқан таңбаларына иран белгілерінің зор ықпалы болған деп саналады [80, с. 43]. Скифтердің жылқыға салған айырым белгілері туралы археологиялық деректердің ішінен бізге территориялық және хронологиялық жағынан жақын келетіні Алтайдағы Пазырық қорғандарынан табылған жылқылардың құлақтарына салынған ен түрлері. «Ен» және «таңба» өзара тең санаттар және түркі халықтарының барлығында ерте ортағасырлардан этнографиялық кезеңге дейін сақталып келеді [268, б. 148].
Жылқы таңбалау дәстүрінің алғашқы археологиялық деректері – Тарбағатай және Жетісу аймақтарынан анықталған сауыры мен қолдауына таңба басылған жануарлар бейнеленген петроглифтер.
Тарбағатайдағы Оралбай шатқалынан табылған ортағасырлық петроглифте бейнеленген салт атты екі адам мінген жылқылардың қамшылар жақ сауырында өзара түйіскен қос үшбұрыш түріндегі таңбалары бар (Қосымша А). Олардың біріне    үстіңгі жағына доғаға ұқсас элемент қосу арқылы таутеке пішіні берілген [48, с. 290]. 
Осыған ұқсас, бірақ доға-сызықшасы жоқ, түйіскен қос үшбұрыштың бір бүйірінен шығып тұрған тік сызықшасы    бар таңбалы жылқыны Жетісудағы Ешкіөлмес петрголифінде бейнеленген (Қосымша А) тізерлеп отырған адам жетегіне алған [49, с. 52]. Осындай тағы бір бейнені    Д.В. Черемисин Ресей Алтайының оңтүстік-шығысындағы көне түркі петроглифтері арасынан анықтаған [291]. Мұндай таңбалар соңғы кездері жиі табылуда және ғылыми айналымға енгізілгендері Ресейдің таулы Алтайы, Моңғолия, Қазақстан және Қырғызстан аумақтарынан анықталған.
Шу-Іле тауларының оңтүстік-шығыс бөлігінде орналасқан Қоғалы ескерткішінде ерттеулі арғымақтың сауырына басылған таңба өте сирек кездесетіндер қатарына жатқызылады. Зерттеушілер оны шартты түрде    «зәкір тәріздес» таңба деп атайды [44, с. 255]. Бұған сәйкес келетін таңба Ресейдегі Шаған өзені аңғарынан табылған жартас бейнелерінің ішінде кездеседі   , ол «құрбандық» шалу көрінісінде берліген жылқының сауырына басылған [45, с. 363].
Келесі таңба – Шу-Іле тауларының оңтүстік-батыс бөлігінде орналасқан Құлжабасы ескерткішіндегі жартас суретінде бейнеленген ерттеулі аттың оң жақ жамбасына басылған. Зерттеушілер оны Ферғана жотасындағы Суук-Дёбеден табылған, Талас өзенінің орта ағысын бойлай, Қаратаудың шығыс бөктеріндегі ескерткіштерден және Шу-Іле таулары петроглифтері арасынан анықталған таңбаларға ұқсатады және сирек кездесетіндер қатарына жатқызады [39, с. 105].
Жазба деректеріне қайта оралар болсақ, Ю.А. Зуев пен Лю Мау-Цайдың еңбектерінде ежелгі Қытай дерегі Танхуйяоға сілтеме жасай отырып келтірілген түркілердің жылқы таңбаларын Махмұд Қашғари, Әбілғазы және Рашид ад-дин жазбаларындағы оғыз таңбаларымен салыстыру төмендегідей нәтиже беріп отыр (Қосымша Ә).
Ғылыми айналымдағы әдебиеттерді саралау жылқыға таңба басу түркі халықтарына ортақ дәстүр екендігін және олардың арасындағы параллельдік бұл дәстүрдің түркі одағы ыдырағанға дейін қалыптасқанын байқатады. Жақсы зерттелгендер қатарында түрік, татар, қырғыз, әзірбайжан және т.б. түркі халықтарындағы жылқы таңбаларын атауға болады. Олардың көпшілігі өздеріндегі жылқы таңбалау дәстүрін көне түркілерден бері тарқатады [140, s. 166-169; 289, s. 163-179; 292, 293].
Олардың барлығына бірдей тоқталып жатпай, сирек кездесетін, қызықты мәліметтерді келтірсек. Мысалы, бір ғасырға жуық уақыт бұрын Парижде «Азия журналы» басылымында түрік зерттеушісі Р. Нурдың «Синоптағы ат таңбалары» атты мақаласы жарық көрген. Онда келтірілген таңбаларды (Қосымша Ә) автор орхон жазуларымен, оғыз тайпаларының таңбаларымен, Алтын Орда мен Қырым хандарының таңбаларымен және латын әліпбиімен байланыстырады [294].
Келесі бір қызықты деректі татар зерттеушісі Ф. Ислаев Г. Макаровтың еңбегіне сілтеме жасай отырып келтіреді [292, б. 8-14].
Мінер жақ сауырына оғыз тайпасының Алаүйінтілі руының таңбасына ұқсас, көлденең үш сызықтың үстіне тігінен бір сызық түсірілген    таңба салынған жылқының тас мүсіндері Әзірбайжанның Лашын ауданы Малыбей және Гулябирт ауылдары маңынан табылған [295]. Бұл Әзірбайжан жерін оғыздың Алаүйінтілі тайпасы мекен еткен деген ғылыми тұжырымды [296] растай түседі.
Оңтүстік Сібірдегі жартас өнері ескерткіші Сүлек жазбасында ту ұстаушы жауынгер мінген жылқының сауырында Енисей қырғыздарының    таңбасы бейнеленген [297].
Жалпы, түркілердің жылқы таңбалау дәстүрі аясы кең, мазмұны терең, арнайы диссертациялық зерттеуге сұранып тұрған көлемді тақырып. Оны диссертацияның бір тараушасы аясында түбегейлі қарастырып ашып көрсету мүмкін емес, сондықтан бұл мәселенің кейбір маңызды тұстарын ғана анықтау мақсатында жазылған жалпылама шолу болып саналады. 
Алдын ала зерттеу нәтижелері көрсетіп отырғандай ортағасырлық көшпелілердегі жылқы таңбалары меншіктің белгісі. Ол таңбаның түріне қарай (негізгі немесе туынды таңба) белгілі бір тайпаның, рудың немесе бекзада-жауынгердің меншікті малы екендігін білдіреді.
Жылқыға салынған көне түркі таңбаларының таралу аймағы – «Алтайдан Анадолыға дейін» деп белгіленіп жүрген түркі тілдес жұрттар жайлаған жерлер. 
Көне түркі жылқы таңбаларының кейбіріндегі «бөтен» іздер мәдени және сауда-экономикалық байланыстардың ықпалымен көршілес халықтардың таңбаларының немесе жазуларының элементтерін бойына сіңіргендіктен пайда болған деуге негіз бар. Сондай-ақ, керісінше, Еуразиядағы түркі ықпалында болған бөгде халықтардың таңба-белгілерінің түрленуіне де өз әсерін тигізуі мүмкін.
Жылқыға таңба басу дәстүрі түркі халықтарының бәрінде дерлік этнографиялық кезеңге дейін сақталған және ХХ ғ. басына дейін үзіліссіз сабақтастықта болғанын байқау қиын емес. Дегенмен бертінде орын алған саяси-экономикалық жағдайлар бүгінде бұл дәстүрдің сарқыншағын ғана қалдырған.
Функциясы анықталған тағы бір таңбалар тобын «мемлекеттік белгі» функциясын атқаратын таңбалар, яғни тиындарға салынған таңбалар құрайды. Нумизматикалық материалдың тарихи дерек ретіндегі ең басты ерекшелігі –мәліметтерді жеткізу стилі, теріс түсіну, тілдегі және жазудағы ерекшеліктерге сәйкес аттардың, дәрежелердің және терминдердің шынайы формасын бұзу тәрізді жазба деректерге тән және пікір қайшылығының тууына себепші болып жататын олқылықтардан ада болуы. Осы тұрғыдан алғанда, сақталуындағы немесе жасалуындағы кейбір кемшіліктерге қарамастан ең сенімді тарихи деректердің қатарына жатады [165, с. 349]. 
Осы саланы жете зерттеп жүрген ғалымдардың бірі Г.Б. Бабаяровтың мәліметтеріне жүгінер болсақ, ерте түркілерде тиын соғу дәстүрі тез гүлденіп, көркемдік рәсімделуі мен символикалық жағынан этникалық сипат ала бастайды. Ол Батыс түркі қағанаты кезеңінде анық байқалады: бірқатар түркі әулеттерінің тиындарында отырған күйінде бейнеленген билеушінің бейнесі, табынған жануарларының кескіндері және басқа да әртүрлі символдар тәрізді көне түркілерге тән иконография болуы, сондай-ақ, түркі аттары, дәрежелері, өздеріне тән эпитеттері мен таңбаларының және т.б. ерте түркі мемлекеттерінің маңызды атрибуттарының кездесуі бұған көз жеткізеді [165, с. 346-347]. 
Г.Б. Бабаяровтың. келтіруінше, VI ғ. соңғы ширегінен бастап Ұлы қағанат, артынша Батыс түркі қағанаты Шашта өз тиындарын шығара бастайды, солардың ізінше VII-VIII ғғ. Ферғана, Уструшан, Отырар және Шу-Талас жазығының Түргеш қағанаты және оған бағынышты жерлерінің билеушілері өз тиындарын соғуды қолға алған [165, с. 347]. Автордың айтуынша Түркі қағанатында Орталық Азияның басқа мемлекеттерімен салыстырғанда басқару мен дәреже тағайындау жүйесі қатты дамыған, анықталғандарының саны 30-дан асып кетеді. Яғни мемлекеттік басқарудың барлық ерекшеліктерін есепке алған әртүрлі дәрежелер мен шендер болған. Түркі қағанатының әкімшілік-территориялық жүйесі, басқару жүйесі, әскери ісі, жаулап алған жерлерді басқару және т.б. болып, онысы дәрежелер мен шендерден көрініс тапқан. Осы тұрғыдан алғанда қағанатты ерекше феномен деп тануға болады [298]. Көне түркілерге тән дәрежелер қағанат орталығында ғана емес, онымен шектес Жетісу, Шығыс Түркістан, Ортаазиялық қосөзен аралығы тәрізді шектес аймақтарда, сондай-ақ, оның шетінде жатқан Кабулистан, Хорасан, Солтүстік Кавказ және т.б. жерлерде кездеседі. Сондай-ақ, Г.Б. Бабаяров Гибб, Старк сынды авторлардың еңбектеріне сілтеме жасай отырып түркі дәрежелерінің тым шеткері аймақтарынан кездесуі ешқандай да жүйеге байланысты емес, «сол уақыттағы сәнге сай» болған деген қызықты дерек береді және Ртвеладзе, Шагалов, Кузнецовтардың еңбектеріне сүйене отырып, VI-VII ғғ. тек Түркі қағанатының жоғары билеушілеріне ғана тән болған «қаған» дәрежесі кейін өзінің бастапқы маңызын жоғалтып, шағын аймақтардың билеушілері де қаған атауын иемденген дегенді келтіреді [298, с. 897]. 
Қазақстан аумағынан табылған түркі тиындарының ең ертесі «түргеш қаған» дәрежесі бейнеленгендері болып табылады, ал Талас аңғарында, жекелей алғанда Тараз қаласы мен оның төңірегінде тиын соғу кем дегенде VII ғ. бастау алғаны туралы айтылады [298, с. 912]. 
Жоғарыда айтылғандардан түйгеніміз, ортағасырлық тиындар өзінің «мемлекеттік белгі» функциясын ақтайды.
Ал таңбалардың саяси қызметі Ө.Р. Шнанов, Ж.О. Артықбаев, Г.Т. Кәженова және Г. Әбдіқұловалардың «Рулық таңбалардың тарихи маңызы және олардың руна жазбаларымен байланысы» атты еңбегінде жан-жақты қарастырылған [299].
Келесі, «еске алу мәтіні қызметін» атқаратын таңбалар құлпытастарға қойылады. Құлпытастарға таңба салу дәстүрі кең таралған, С.А. Яценконың айтуынша ол ерте темір дәуірінен бері белгілі, сонау пазырық, сармат-алан мәдениетіне тән ескерткіштерден кездеседі [25, с. 18]. Мұндай ескерткіштер Маңғышлақта, Мұғалжарда, Орынбор облысы аумағында, Башқұртстанда кездеседі, Орал-Арал аралығынан бөлек, Кавказ бен Қырымда да осындай ескерткіштердің бар екендігі айтылады [274, с. 1-27]. Олар көшпелілердің бағдарына сәйкес, Арал бойы мен Маңғышылақтан Оңтүстік Орал, Кавказ, Ортаңғы Еділ бойына дейін таралады.
Магиялық қызметі бар таңбалар тобының дәлелді деректік негізі әлсіз болғандықтан ол туралы тарқатып айтуға әлі ерте деп санаймыз. 
Функциясы екіұшты таңбалар қатарына әртүрлі бұйымдар беттеріндегі таңбаларды жатқызуға болады. Мәселен археологиялық қазбалардан табылып жататын қыш бұйымдар бетіндегі таңбалар осы санатқа кіреді. 
К.А. Ақышев белгілер алғаш пайда болғаннан бастап бұйымды жасаушы шебердің жеке белгі-көрсеткіші, осы заттың нақты бір руға тиесілі екендігін, иесінің кім екендігін білдіретін таңба-белгі және жеке меншіктің белгісі есебінде бірнеше кезеңді бастан өткерген деп келтіреді [300]. Сондай-ақ, ыдыстардың өңіне тырналып түсірілген белгілер, жылқылардың құлағындағы ен-таңбалар, оларды таңбалау және жеке қолданысқа арналған мөрлер меншіктің дамуының түрлі кезеңдерін, яғни рулық қауымның меншігінен жекеменшікке өту барысын көрсетеді деп нақтылай түседі [300, с. 95]. Яғни ғалымның пікірі ежелгі және орғасырлық Қазақстан аумағынан анықталған таңба-белгілердің негізгі қызметі меншік иесін таныту дегенге саяды. 
Түрколог Қ. Сартқожаұлы болса таңбаға пиктографиялық кескін, ақпараттық жүйе және қоғамдық код деген үш түрлі анықтама береді [301]. 
Отандық тарихшы-шежіретанушы М.А. Алпысбестің пікірінше таңбалық белгілер ру стереотипінің үлгі-нұсқасы болып табылады [302]. 
Яғни таңбалар отандық тарих ғылымының барлық саласында жан-жақты қарастырылып, оларды зерттеу аясы бұрынғысынан да кеңейе түсуде. Аталмыш ғалымдардың таңбаларға берген бұл анықтама-тұжырымдары қазақ таңбатануының алдағы уақытта дамытылу бағыттарын белгілеп тұр десек қателеспейміз. 
Қорыта келгенде айтарымыз кезінде С.Я. Яценко мен Дж.Я. Ильясовтардың әр аймақтың және әр кезеңнің таңбалар жүйесін зерттеу бізге олардың қолданылу аясының кеңдігін: мемлекеттік және тайпалық нышаннан бастап, билеушінің жеке белгісіне немесе қолөнер шеберханасының таным белгісіне дейінгі; қоғамдық өндірістегі сан мен сапаның белгісінен бастап, әр отбасының жеке меншік белгісіне дейінгі; өзге мәдениеттің таңбаға айналдырылған әріптері мен сандарынан бастап, қосымша (тәжірибелік) қызметке ие болған көпшілікке әйгілі киелі нышандарға дейінгі түр-түрі бар екендігін көруге мүмкіндік береді деген пікірлерінің растығына көз жеткіздік [30, с. 296]. 
Сондай-ақ бұл бізге ортағасырлық Қазақ даласына тән таңба-белгілер тек қазақ халқы ғана емес, түбі бір түркі халқына ортақ мәдени мұра екендігін анықтап берді. 






















































ҚОРЫТЫНДЫ


Ортағасырлардағы қазақ даласы халықтарының белгі жүйесіндегі таңбалар ел аумағында осы уақытқа дейін жүргізіліп келе жатқан археологиялық, этнографиялық, өлкетанушылық, музейлік және т.б. зерттеулердің нәтижесінде қордаланып, белгілі бір бөлігі ғылыми айналымға енгізілгенімен, олардың бас-аяғын жинақтап, тұтас бір мәдени-тарихи құбылыс ретінде қарастыру қолға алынбаған болатын.
Көне түркі және көне түркілер заманынан кейінгі кезеңдермен мерзімделетін, географиялық жағынан алғанда шығысында Қазақ Алтайынан батысында Арал-Каспий бойына дейінгі және Жетісу, Шу-Талас өңірі, Сарыарқа аймақтарын қоса алғандағы жерлерден анықталған, этникалық тұрғыдан алғанда Көне түркі, Батыс Түркі, Түргеш, Қарлұқ, Оғыз, Қарахан, Қимақ, Қыпшақ, Найман, Керейт, Жалайыр мемлекеттік бірлестіктерінің құрамына кірген ру-тайпалардың таңбалары және бұл таңбалардың моңғол шапқыншылығынан кейін құрылған Алтын Орда мен Қазақ хандығы халықтарының белгі жүйесінен сабақтастық табуы осы диссертацияға арқау болды. 
Диссертацияны жазудағы басты мақсат – жоғарыда келтірілген таңбаларды қазақтың этникалық тарихын жазу, ортағасырлық қазақ даласында орын алған күрделі тарихи мәдени үдерістерді сипаттау, протоқазақтардың дүиетанымы мен құндылықтарын анықтау барысында кәдеге асатын салмақты дерек көзіне айналдыру үшін олардың типологиясы мен жіктелуін жасау, этноәлеуметтік маңызын анықтау, қазақ таңбаларына сабақтасу барысын талдау болатын. 
Аталған мақсатқа қол жеткізу үшін алдымен қазақстандық таңбатанудың қандай өзекті мәселелері бар екендігі және осал, ақтаңдақ тұстары анықталды. Таңбаларды этникалық, тайпалық және рулық деп жіктеу мүмкіндіктері сараланды. Ортағасырлық таңба белгілердің этноәлеуметтік-мәдени маңызы талданды. Қазақтар мен олардың ата-бабалары саналатын халықтардың белгі жүйесіндегі таңбалардың орны мен қызметі егжей-тегжейлі қарастырылып, ортағасырлық қоғамда атқарған негізгі функциялары белгіленді. Ортағасырлық қазақ даласы халықтарының белгі жүйесіне енген таңбалардың «таңбалардың түркі әлеміндегі параллельдігі» феноменінің қалыптасу барысына қалай ықпал еткендігі зерттелді.
Жалпы алғанда, осы диссертацияның кіріспесінде белгіленген мақсат-міндеттер толығымен жүзеге асырылып, олардың нәтижелері «Ортағасырлық таңба-белгілердің зерттелу тарихы және әдіснамалық мәселелері», «Ортағасырлық таңба-белгілердің шығу тегі және эволюциясы», «Ортағасырлық таңба-белгілердің сабақтастығы» атты үш тарау шеңберінде тарқатылып жазылды.
Төменде осы тараулардың әрқайсысында қамтылған ғылыми мәселелердің шешілу барысы мен нәтижелері, теориялық-әдіснамалық сынамалары, қысқаша қорытындылары келтіріліп отыр. Нәтижесінде қорғауға ұсынылған негізгі тұжырымдар расталып, бұл диссертациялық жұмыс ғылыми-теориялық еңбек ретінде өз межесіне жетті деп санаймыз. 
Диссертацияның «Таңба белгілердің зерттелу тарихы», «Таңба-белгілерді зерттеу әдіснамасы» және «Таңба сөзінің этимологиясы» атты үш тараушадан тұратын бірінші тарауы біз қарастырып отырған уақыт пен кеңістік шеңберіндегі таңба-белгілерді зерттеудің тарихнамасы мен теориялық-әдіснамалық қырларын қамтиды. 
Алғашқы белгілерін тас дәуірі ескерткіштерінен байқауға болатын, қанат жая бастауы қола дәуіріне сәйкес келеді деп саналатын, ал ежелгі көшпелілер кезеңінде біртұтас белгілер жүйесін түзіп үлгерген отандық таңбақолдану саласы ғылыми мәселе ретінде әлі күнге өз бағасын алып, тиісті орынын иемдене қойған жоқ. Оның басты себебі тарихтан белгілі түрлі саяси ахуалдың ықпалынан тарихи сабақтастық, этникалық сәйкестік, территориялық тұтастық мәселелеріне тікелей қатысы бар таңбалар тақырыбын қозғауға тиым салынғандығы болатын. Соның әсерінен таңба туралы барлық археологиялық, этнографиялық, жазба және т.б. деректер тұмшаланған күйі қозғаусыз жатты. Бертінгі тәуелсіздік алған отыз жыл ішінде жүзеге асырылып келе жатқан әртүрлі ғылыми жобалардың нәтижесінде сан ғасырлық сең қозғалғанымен арнайы ғылыми сала ретінде қалыптаспаған қазақ таңбатануында маман тапшылығы мәселесі байқалып, сәйкесінше қолда бар материалдарды әртүрлі қырынан зерттеу мәселесі ақсап тұр. 
Бірінші тараудың бірінші тармағында қазақ таңбатануының қысқаша тарихы мен тарихнамасы келтіріліп, солардың негізінде осы саладағы әлі күнге шешімін таппай отырған келесідей жеті түрлі өзекті мәселе белгіленді: таңбаларды зерттеудің ортақ әдіснамасын қалыптастыру, таңба сөзінің шығу тегін анықтау, таңба терминінің нақты анықтамасын жасау, таңбаның негізгі функцияларын талдау және жүйелеу, тарихи кезеңдердің таңбаларын сәйкесінше түрлерге бөлу және жіктеу, этникалық таңбалар арасында тарихи сабақтастықты нақтылау, әртүрлі тарихи кезеңдердің таңбалары арасында ұштастық бар-жоғын анықтау. 
Әрине бұлардың барлығы бір зерттеушінің бір диссертациясы шеңберінде шешімін табатын мәселелер емес, бүтіндей бір ғылыми-зерттеу институтына жүк боларлықтай ауқымды ғылыми проблемалар. Сондықтан біздің көздегеніміз осы мәселелерді жарыққа шығарып, ғылыми ортаның назарын аудару болып отыр.
Бірінші тараудың таңба белгілерді зерттеу әдіснамасын қалыптастыру мәселесіне арналған екінші тармағында ғылыми айналымда жүрген тақырыпқа қатысты әдебиеттерді сараптау, ондағы таңбалардың деректік маңызын талдау, және этникалық бірлестіктердің атауларына сәйкестендіру, қазіргі уақытта таңбатанушы ғалымдар қолданып жүрген ғылыми тәсілдердің тиімділігін бағалау, ортағасырлық таңба-белгілердің шығу тегіне қатысты теориялардың қаншалықты шындыққа негізделгенін салмақтау жұмыстары атқарылған. Нәтижесінде таңбаларды зерттеудің теориялық-әдіснамалық негізінің ақсап тұрғаны, қазіргі уақытта тек жартастағы таңбалар, тиындағы таңбалар тәрізді жекелеген таңба түрлерін ғана зерттеудің әдіс-тәсілдері дамытылып жатқандығы, сондықтан әмбебап болмаса да таңбалардың басым көпшілігін қамтитындай етіп зерттеудің ортақ методологиясын қалыптастыру қажеттігі айқындалды.
Бірінші тараудың үшінші тармағы таңба сөзіне және терминіне қатысты әлемдік таңбатануда қалыптасқан әртүрлі тұжырымдарды жинақтау, өзара салыстыру және салмақтау әрекеттерін қамтыды. Нәтижесінде біз қарастырып отырған шығу тегі жағынан автохтонды (түркі кезеңінен ертерек қалыптасқан болуы әбден мүмкін), мән-мағынасы және қызметі жағынан басқа этникалық белгілермен салыстырғанда анағұрлым тұрақты, таралу аймағы кең және вербалды емес коммуникация құралы ретінде өміршең екендігі дәлелденді. Сондай-ақ, диссертация авторы тарапынан Қазақстанның ортағасырлық таңба белгілерінің барлық сипатын есепке ала отырып, бес тармақтан тұратын анықтамасы жасалды. Бір ескерте кететін жайт, бұл ұсынылып отырған анықтама – жер жүзіндегі ежелгі замандардан этнографиялық кезеңге дейінгі барлық таңба-белгілердің әмбебап анықтамасы емес, тек нақты осы диссертация шеңберінде қарастырылып отырған таңба-белгілерге берілген анықтама. 
Таңбала-белгілердің қалыптасуы қамтылған екінші тараудың бірінші тармағында бұған дейін анықталып топтастырылған ортағасырлық таңба-белгілерді жіктеу, оларды этникалық, династиялық және рулық таңбаларға ажырату талпыныстары жасалды. Бір қарағанда жеңіл көрінгенімен деректер базасының жеткіліксіздігі, таңбалардың бұрын-соңды нақты тарихи аймақтар мен оқиғаларға сәйкестендірілмегендігі, көшпелілердің қарастырылып отырған уақыт пен аумақ шеңберінде тым мобильді болуы (түрлі тарихи оқиғалардың әсерінен қысқа мерзім ішінде жылдам ыдырап, қайтадан лезде ұйымдаса қалуы) оларды этникалық, рулық деп бірден кесіп-пішіп бөлуге әлі ерте екендігін байқатты. Нәтижесінде, отандық таңбатанудың қазіргі жағдайында белгілі бір таңбаның қай кезде рулық, қай кезде этникалық маңызға ие болғанын дөп басып айту қиын, олардың арасынан тек мемлекеттік құжаттарда, тиындарда және т.б. саяси маңызы бар жерлерде болуына қарап, династиялық таңбаларды ғана ажыратып ала аламыз деген тұжырымға келдік. 
Екінші тараудың екінші тармағында көне түркі таңбалары тарқатылған. Ерте ортағасырларда Еуразия кіндігінде біртұтас алып тарихи-мәдени қауымдастық құрған, бүгінде жалпы саны екі жүз млн-ға жуықтаған түркі тілдес халықтарға ортақ мұра қалдырған көне түркі қағандықтарында таңба-белгілер мемлекеттік маңызға ие болып, жеке-ұжымдық-мемлекеттік меншік қатынастарын, өзге де азаматтық-құқықтық қатынастарды реттеу құралы болғандығын дәлелдейтін жазба және заттай деректер қатары (монументалды ескерткіштердегі, ғұрыптық орындардағы, жартастардағы, тиындардағы, мөрлердегі, қыштан және металдан жасалған бұйымдардың беттеріндегі және т.б. таңбалар) анықталып, бір жерге жинақталды. Нәтижесінде ортағасырлық мемлекеттердің этникалық құрамы, жекелеген ру-тайпалардың қоныстанған аумақтары мен миграциялық жолдары, ішкі-сыртқы саяси қарым-қатынастары туралы түсініктерді кеңейтетін мәліметтер базасы қалыптастырылды. 
Екінші тараудың үшінші тармағында Қазақстан аумағында кездесетін  көне түркілер заманынан кейінгі кезеңдердегі таңбалары жинақталып, бұдан алдыңғы кезең бойынша қалыптастырылған мәліметтер базасы сабақтастық және ұштастық қағидатын негізге ала отырып толықтырылды. Нәтижесінде бұған дейінгі орталықтандырылған мемлекеттік жүйе ыдыраған соң оның орнын жекелеген ықпалды династиялар иемденгенін, олардың өзара қандай қарым-қатынаста болғанын көрсетуге қабілетті таңбалар қатары бар екендігі анықталды.
Диссертацияның үшінші тарауының бірінші тармағында көне түркілерден мұра болып сабақтастық жолымен қазақтарға жеткен негізгі таңба түрлері жинақталып берілді және этнографиялық әдебиеттер негізінде олардың түркі әлеміндегі параллельдігі зерделенді. Нәтижесінде Орта Азиядағы алғашқы трансконтинентальды мемлекет болған Бірінші Түркі қағанатының аумағының ғана емес, этникалық құрамының да басым бөлігіне мұрагерлік етіп отырған қазақ халқына тиесілі таңба-белгілер түркі тілдес халықтардың басым көпшілігінде кездесетіні белгілі болды. Бұл диссертацияға негіз болған таңба-белгілердің түркі одағына дейін қалыптасып, таралғандығының дәлелді айғағы.
Сондай-ақ, қазақтар арасында ортағасырлардан күні бүгінге дейін сақталып келген ен-таңба салу дәстүрінің түркі халықтарына ортақ құбылыс екендігі этнографиялық деректер негізінде талданды. Нәтижесінде ен салудың таңбамен қатар жүргендігі, қызметі және мән-мағынасы жағынан таңбаға пара-пар екендігі дәлелденді. Сондай-ақ осы үй жануарларына ен-таңба салу тәжірибесі, мал шаруашылығымен айналысқан, этникалық тегі жағынан тек түркілер ғана емес, бірақ түркілермен тығыз қарым-қатынаста болған басқа да ұлттар мен ұлыстарда кездесетіндігін байқадық. 
Ортағасырлық ен-таңбаларды зерттеу арқылы олардың мобильді тұрмыс-тіршілік кешкен және қатаң континентальды климаттық жағдайда шаруашылықты бірлесіп жүргізуге мәжбүр болған қоғамдарда тікелей емес қарым-қатынас құралы ретінде өте тиімді болғандығына, сол қасиетінің арқасында өміршеңдікке ие болғанына көз жеткіздік. 
Диссертация барысында ойымызға келген, бірақ материалдық-деректік базаның әлі де болса жеткіліксіздігінен қозғауға дауаламаған мәселеміздің бірі – таңбалардың гетерогендігі мәселесі. Іздеген адамға әлемнің әр бұрышанан табылатын бүкіл адамзат баласына ортақ күн, ай, айқыш және басқа да солярлық, геометриялық бейнелер мен жануарлар сұлбасы пішіндес таңба-белгілердің барлығы бірдей бір жерден шығып, кейін жан-жаққа таралды деген кей пікірлер ойға қонымсыз. Сондықтан адамзат баласының ортақ дүниетанымынан, дүниеге көзқарасынан және де әлемді, өзін қоршаған ортаны, ғарышты түйсінуінен туған, этникалық тегіне тәуелсіз таңбалардың болу заңдылығын мойындау керек және ғылыми зерттеулерде ондай таңбаларды бір-бірімен салыстырып, туысқандық байланыс іздеу жөнсіз екенін ескеру қажет. Бұлай арнайы келтіріп отыруымыздың себебі, қазіргі ғылыми-танымдық әдебиеттерде таңбалардың гетерогенді болуы мүмкін екендігін қаперіне алмайтын зерттеушілердің еңбектері жиі жарық көруде. 
Үшінші тараудың соңғы тармағында таңбақолданудың түркі халықтарындағы параллельдігі мәселесі таңбалардың функциясын талдау арқылы қарастырылды, нәтижесінде қазіргі түркілерде таңба-белгілерді қолдану аясы пара-пар екендігі дәлелденді. Оларды қысқаша тізбелеп өтетін болсақ, түркі халықтарының қай-қайсысында да таңбалар: рулық белгі; малға деген жеке меншіктің белгісі; мемлекеттік белгі; ғұрыптық белгі, мәртебелік белгі; магиялық белгі және бойтұмар. 
Қорытындылай келе, осы диссертацияның кіріспесінде қорғауға ұсынылған төмендегідей негізгі тұжырымдар расталды деп санаймыз.
– заманауи таңбатану біз қарастырып отырған қырынан алғанда, яғни пәнаралық деңгейде, филология, түркология, палеоэтнология өнертану, мәдениеттану, мифтану және т.б. ғылым салаларымен ұштасқан түрде қарқынды дамып келе жатқандығына және осы сала бойынша ғылыми түсініктер, анықтамалар, терминдер қоры, әдістемелік-әдіснамалық қағидаттар, зерттеу әдістері және ғылыми құрылымдар қалыптастырылып жатқандығына автор таңбатанудағы жеке тәжірибесі арқылы көз жеткізді;
– ортағасырлық Қазақстан халқына тән ен-таңбалар шығу тегі жағынан кем дегенде түркілік (одан әлдеқайда ертерек қалыптасқан болуы да мүмкін) және дәстүрлі қоғамда қолданылуы жағынан негізінен рулық белгі екендігі дәлелденді; 
– ортағасырлық Қазақстан даласын мекен еткен халықтардың әрбір мемлекетінің өзіне ғана тән таңбалар жүйесі болған және олардың кейбіреуі өзінен кейінгі құрылымдарға сабақтастық негізінде беріліп отырғандығы, Көне түркі, Түргеш, Қарлұқ, Оғыз және т.б. ортағасырлық мемлекеттердің таңбалары негізінде расталды;
– билік басына келген жекелеген этникалық топтың (тайпаның, рудың, әулеттің) таңбасы мемлекеттік нышанға айналғанына Ашина, Арсланидтер, Шыңғыс әулеттерінің таңбалары дәлел;
– ортағасырлық таңбалардың функциясы сол дәуірдегі адамдар өмірінің барлық саласын қамтитындай өте кең болғандығы және ортағасырлық мемлекеттердің құрылу уақыты және этникалық түзілісіне қарай белгілі бір өзгеріске ұшырап отырғандығы айқындалды;
– таңбалардың түркі әлеміндегі параллельдігі – қазіргі түркі халықтарына тән таңба-белгілердің басым көпшілігі көне түркілер одағы ыдырағанға дейін қалыптасқандығының, кейіннен ұрпақтарына мирас болып қалу арқылы күні бүгінге дейін жеткендігінің бұлтартпас айғағы.