КІРІСПЕ
«Қазақ халқының рухани мəдениетінің тарихы» курсы ежелгі дəуірден бастап ХХ ғасырдың басына дейінгі кезеңді қамти отырып, діни философиялық идеялар мен ілімдер, космогониялық білімдер, дəстүрлер, салттар, ырым-жоралғылар, өнер мен саз, театр өнері, ауыз əдебиеті мен көркем əдебиет жəне т.б. компоненттерді суреттейді. Курс құрамында Қазақстанның ежелгі тұрғындары сақтар мен үйсіндердің рухани мəдениетінің этно жəне мəденигенезінің ежелгі ирандық жəне ежелгі түркілік екі қайнар көзінен бастап, сол дəуірдің мифологиясы, діні мен өнері, табиғи діндердің, зоорастризмнің, буддизмнің алғашқы нышандары туралы мəліметтер бар. Ежелгі түркі мəдениетінің рухани құндылықтары, түркі тілдері мен сына жазулары, Орхон-Енисей, Талас жазба ескерткіштері, ежелгі түркілік генеалогиялық аңыздар, ерте ортағасырлық Қазақстанның рухани мəдениетін анықтайтын табиғи діндерден монотеистік діндерге ауысу заңдылықтары  курста баяндалды. 
Курста орта ғасырларда түркілердің рухани мəдениетінің гүлденуіне үлес қосқан ұлы ойшылдар, ақындар мен жазушылар Əбунасыр Əл-Фараби, Махмуд Қашқари, Жүсіп Баласағұни, Ахмет Игунеки, Ахмет Яссауи тұлғалары мен олардың шығармашылығы ашып көрсетілді. Бұлардан басқа курста кейінгі орта ғасырлардағы рухани мəдениетке зор үлес қосқан М. Х. Дулати, Құтбы, Рабгузи, Сайф Сараи, Дүрбек шығармашылығы туралы мəліметтер берілді. 
Курстың маңызды мəселелері ретінде дəстүрлі қазақ қоғамының рухани мəдениетіне жататын көшпелі қазақ өмірінің құндылықтары, номадтардың  халықтық философиясы, қазақтың ауыз əдебиеті, халықтық білімдер, салт-дəстүрлер мен əдет-ғұрыптар, туысқандық қатынастар, қасиетті «жеті ата», «айналайын» ұғымдары қарастырылды. Əсіресе, ауыз əдебиеті мен билердің, жыраулардың рухани мұралары ертегілер мен аңыздар, мақал-мəтелдер, салтдəстүр жырлары, батырлар жырлары туралы мол мəліметтер берілді. Курста жаңа кезеңдегі қазақ мəдениетінің рухани идеологиялық негіздеріне байланысты бірқатар мəселелер қамтылды. Олардың ішінде дəстүрлі білім беру мен діннің дамуындағы қайшылықтар, «бұратана» халықтарды ағартуға арналған Ресей өкіметінің реформалары, алғашқы баспасөз бен ғылыми зерттеулер туралы мəліметтер берілді. Отарлық кезеңдегі «зар заман» ақындары Мұрат, Шөже, Дулат, Кемпірбай, Орынбай жəне т.б. шығармашылығы жөнінде айтылды.
Курста сондай-ақ қазақтың саз өнерін дамытуға зор үлес қосқан күйші-композиторлар Құрманғазы, Дəулеткерей, Тəттімбет, Дина, əнші композиторлар Біржан, Ақан, Мұхит, Жаяу Мұса туралы əңгімеленді.
Қазақ ағартушылығы мен ұлт зиялыларының мұрасындағы халықтың рухани жандану мəселелері курстық маңызды бір бөлігін құрады. 
________________
І. Ежелгі Қазақстанның рухани мəдениеті
Сақ-үйсін дəуірінің мəдениеті. Б.э-дан 2 мың жыл бұрын Балқан тауларынан Енисейге  жəне солтүстік Қытайға дейінгі орасан зор кеңістікті ұзын бойлы, түстері ақшыл адамдар арийлер мекендеген. Қазақстан жері арийлер мекендеген аймақтың құрамында болған.  Олар жылқыны қолға үйретіп, арбаға жегіп шаруашылыққа пайдаланған. Б.э.д. 2 мың жылдықтың үшінші ширегінде арийлер батысқа, шығысқа, оңтүстікке жəне солтүстікке əрлі-берлі көшіп, жергілікті тайпалармен араласқан. Кейбір тайпалар Европаға көшіп, олардан гректер, латындар, кельттер, тевтондар қалыптасқан. Арийлер Амудария жəне Сырдария өзендерінің бойында, Каспий жəне Арал көлдері жағалауында орналасқан халықтармен үнемі соғысып отырған. 
Арийлердің діни сенім-нанымдары, əдет-ғұрыптары «Авеста» дастанында баяндалады. Авеста – өлең-гимн (бағыт беру немесе мадақтау). Ол өлең күн мен айға, отқа, тауға табынушылардың діни талабымен жазылған. Жазған адам – Заратуштра. Ол өлген соң, абыздар қасиетті мəтіндерді ұрпақтарға ауызша жеткізіп отырды. Ол иманды ой, иманды сөз, иманды іс – осы үшеуіне қарсы болған ақиқатты білмейтін «Зұлым Демон-Дəуді», «Зұлым аруақты», «Ахура Маньюды» талқандауды мақсат етті. Арийлер сиынған діни сенім тек бір жарым мың жылдан кейін Ирандағы Сасанидтер əулетінің кезінде «Зороастризм» деген атпен дін болып, бекітілді.
Қазақстан территориясында мекендеген сақ-үйсін тайпаларының этно жəне мəденигенезінің бірін-бірі толықтырған екі қайнар көзі болды. Олар «Авеста» дастанына негізделген ежелгі ирандық жəне ежелгі түркілік қайнар көздер еді.
Аң стилі. Көне дəуір адамдары өзін қоршаған орта, кеңістік суреттерін жартас беттерінде ғана бейнелеуді (сурет, таңба) қанағат тұтпаған. Қайта айналасындағы жан-жануарды, аспан шырақтары – ай, күн, жұлдыздар бейнесін өздері жасаған көркем бұйымдарына түсіріп отырды. Сөйтіп, ерте дүние шеберлерінің ақыл-ой, зейініне арқау болған табиғат сұлулығы, олардың шығармашылығында өзінің жарқын суретін тапты. Сақ-массагет тайпалары қалдырған мұндай аса бай қолданбалы өнер туындылары шартты түрде аң стилінің өнері делінеді. Оның негізгі тақырыбы аңдарды, хайуандарды  жəне сол дəуір адамдары аңыз өткен дүлей күштерді, ғажайыптарды бейнелеуге арналды. Бұлар қазан, құрбандық ыдыстар, семсер, қанжар, қорамсақ, айбалта, жүген, айна сияқты заттарды, киімді, тулардың сабын əшекейлеуден көрінеді. Ертедегі шеберлер өздерінің өнеріне қола, алтын, сүйек, мүйіз, темір, ағаш, тері, киіз материалдарын пайдалана білген.
Скиф-сақтардың аң стиліндегі өнерін шартты түрде бастапқы, өрлеу жəне құлдырау кезеңдеріне бөлуге болады. Б.э.б. VІІІ-VІ ғасырларға жататын өнер түрлерінде арқар, таутеке, жолбарыс, түйе, қабан, бұғылар бір орында тұрған қалпында, қимылға дайындалу процесінде бейнеленеді. Бұл жүгендерді, пышақты, балға-шотты əшекейлеуде көрінген, кейде жеке сымбат түрінде шөккен түйе, жатқан арқар мүсіндері алтыннан, қоладан құйылған. Мұны сақмассагет қолданбалы өнерінің ең көне заманғы немесе бастапқы кезеңіне жатқызуға болады. 
Б.э.б. VІ-ІV ғасырларда шеберлер жасайтын бейнелеріне динамика беруге, оның іс-əрекет үстіндегі суреттік мəнеріне жаттыға бастайды. Мұндай динамикалық іс-əрекеттер қисық сызықтар, бұрамалар, шырмауықтар, орамалар секілді қимылды көрсететін əдістер арқылы беріліп отырды. Мұндай өнер туындыларында жолбарыстардың бұғы, бұландарға шабуылы, қасқырдың, барыстың шиыршық атқан көрінісі, жыртқыш құстардың аңдарға түсуі, қасқырлардың өзара таласы, т.б. оқиғалы суреттер мазмұнға байлығымен тəнті етеді. 
Бірақ, б.э.б. ІІІ-ІІ ғасырларды соншама дəуірлеп тұрған скифсақ өнерінің аң стилі біртіндеп құлдырау сəтін бастан кешіреді. «Аң стилі» енді  бірте-бірте ою-өрнекке айналады да, оны енді оюөрнектерге түсті тастан көз қондыру, бедерлеу техникасы алмастырады. 
Ежелгі Қазақстанның жерінің оңтүстік-шығыс өңірін мекендеген «Тиграхауд» сақтарының өркениетінен кейін, сол жерде өздерінің мемлекеттерін құрып, сақтар мəдениеті мен өнерінің тарихи мұрагерлері болып қалыптасқан үйсін-қаңлы тайпалары өздерінің қайталанбас мəдениетін жасады. 
Сақтардың дəстүрлі сəнді қолданбалы өнеріндегі «Аң стилінің» негізі көп өзгерместен үйсіндер мен қаңлылар өнеріне ауысты. Сол дəуірдің салт-дəстүр, əдет-ғұрыптары сақтардың да, үйсіндердің де мəдениетінде хайуандар образымен тығыз байланысты болды.
Хайуандарды қадірлеу, оларды қасиетті деп есептеу көбінесе сақтардың дəстүрлі қолөнерінде анық байқалады. Сондықтан оларды қоршаған хайуандар ортасы мифопоэтикалық өнердің де қалыптасуына үлкен септігін тигізеді. 
Біздің ежелгі отандастарымыз тек қолөнерде емес, сонымен қатар ауыз əдебиетінде де теңдесі жоқ тотемдік аңыздар қалдырған. Үйсіндер дəуірі кезінде жеке бір хайуанның қасиеттері туралы аңыздар белгілі бір тайпаның генеологиялық шежіресі ретінде қабылданған. Бұл бір аңның образының жеке тайпаның қасиетті аталығына (аналығына) айналуы. Қасиетті төтем «қасиетті хайуанның» көркем таңбасы, яғни бір аңның қасиетті таңбасына табыну, бұл ғұрпы түрі үйсіндердің қолөнеріндегі негізгі сюжеттік сарын болған. 
Мысалы, сақ-үйсіндердің қасиетті тотемдері болып: қасқыртотем, барыс-тотем, таутеке-тотем, бүркіт-тотем саналған.
Аңдар бейнеленген көркем дүние, мүліктер ол кездерде қасиетті деп есептеледі, соның негізінде тұмарша ролін атқарады. 
Мысалы, тотем аңның бейнесі бар қару-жарақтар жауынгерге күш-қайрат, жараланбай соғысу мүмкіндігін береді деп есептеген. 
Үйсіндер фольклорында тотем аңдарға арналып, олардың табиғи қасиеттерін дəріптейтін мифопоэтикалық аңыздар шығарылған. Бұл аңыздардың көркем идеясы мен сюжеттік негізі – тотем аңдардың жылдамдығы, күші, ептілігі т.б.
Біздің дəуірімізге дейін 1 мың жылдықтың орта шенінде сақтардың «Аң стилінің» сиқырлы əдет-ғұрыптық функциясы өте жоғары деңгейде дамып жетілді де, кейін үйсіндер тұсында ол стиль ою-өрнектік кесте түріне айналады. 
1939 жылы Қазақстан Ғылымдар Академиясының Ш.Уəлиханов атындағы археология жəне этнология институтының ғалымдары ұйымдастырған экспедиция Алматы қаласынан алыс емес Қарғалы тау шатқалынан қазба жұмыстары кезінде үлкен археологиялық жаңалық ашты. Қарғалы өзенінің бойындағы үйсін тайпасының бақсысы жерленген моладан ежелгі үйсіндердің 300-ге жуық алтын бұйымдарын тапты. 
Бұлар үйсіндердің «Аң стилінде» жасалған онға жуық таутекенің кіші мүсіншелері,  сырғалар, екі өркешті түйе бейнеленген жүзіктер, бұлардың барлығы кезінде өте белсенді болған бақсыны жерлегенде бірге көмілген дүниелер. Бұл бұйымдармен қатар осы қорымнан көркемдігі жөнінен теңдесі жоқ алтын тəті (диадема) табылды. 
Алтыннан жасалған əшекей таспа «Қарғалы алтын тəтісі» деген атқа ие болды. Тəті – тікбұрышты, ұзындығы – 35 см, биіктігі – 4,4 см алтын бұйым.    
Қарғалы алтын тəтісі – əйел бақсының қасиетті əшекей бұйымы. Бақсының бас киіміне тағылатын бұл бұйымда қасиетті хайуандар мен адамдар фризді композиция негізінде орналасқан. 
Бұл бұйымның қалыптасып, жасалған кезі біздің дəуірімізге дейінгі 2-ғасыр. Тəтінің сюжеттік көркем ойы мен мақсаты адамдар өміріндегі қасиеттер: жақсылық пен зұлымдық, өмір мен өлім мəселелеріндегі тұрлаусыздықты көрсетуге негізделген.
Композициялық құрылымы солдан оңға қарай: қанатты айдаһар үстіндегі қиял-ғажайып құс-адам, тұғырда тұрған пырақ (пегас) ат, қайтадан құс-адам қасқыр үстінде бейнеленген.
Кейінгі лекте аюдың бейнесі де, үстіңгі жағында қиял-ғажайып тауыс құс бейнесі. Қанатты барыс мінген құс – адам, бұғы тəрізді зерен аталық пен аналық, екеуінің арасында тағы да қиял-ғажайып тауыс құс бейнеленіп, осымен композициялық жүйе бітеді. 
Алтын таспаның өң бойында бейнеленген үш қасқыр адамдардың барлығының басында ежелгі көшпенділер сақтар, үйсіндер-қаңлылар киген бас киім шошақ бөрік (башлық).
Тəтінің беті асыл тастармен қапталған (инркустация). Бұйымдағы сердолик, бирюза тастар – үйсін зергерлік өнерінде кең түрде қолданыста болған асыл тастар.
Тəтідегі суреттердің оқиғалылығы жəне өте шебер жасалуы ежелгі үйсін зергерлерінің өнердегі тамаша ескерткіші екенін əйгілейді. Ондағы суреттерде үйсіндер мен қаңлылардың, ғұндардың ескілікті аңыздары бейнеленген болса керек.
Сақтардың, ғұндардың, үйсін-қаңлылардың сенімнанымдары, тілі. Шынында ерте дүние адамдары өздері сеніп, құлшылық ететін табиғаттан тыс күштердің қаһарлы да құдіретті кейпін сомдауға ынта-ықыласын бағыштаған. Сондықтан көне өнер туындыларындағы мұндай көркем орындауларды сол кездің нанымсенімінен бөле қарауға болмайды.
Үйсін мен ғұндардың діни нанымдары сақ-массагеттердің табиғат күштері жөніндегі фантастикалық идеологиясының негізінде өрістеді. Сақтардың табиғат құбылыстары жөніндегі көзқарастары алуан түрлі жəне ала-құла болған. Күллі скиф-сарматтар «ең құдіретті» деп білген соғыс құдайы Ареске (Арыс болуы да мүмкін) үлкен құрмет көрсетті.
Ғұндардың да діни сенімдері сақтарға ұқсас болған. Жаңа жылдың алғашқы айында ұлыс көсемдері ғибадатханаға жиналып, құлшылық жасаған. Шығып келе жатқан күнге, айға тағзым етіп, құрмет көрсеткен. Айдың бастапқы күндеріне ерекше мəн беріп: сүй, сый деген сөздермен қарсы алған. Ұлылы, кішілі жортуыл-жорықтарға ай толғанда шығып, ай қорғалағанда қайтқан. Қадірменді адамдары өлгенде алтын-күмістелген аға табытқа салып жерлеген. Қызметші, күң-құлдары бірге көмілген. Өлтірген жауының басын əкелген ғұн жауынгері көсемнен сыйлық алып, əрі өлтірген жауының дүниемүлкіне ие болған.
Сақтар мен савроматтардағы отқа табыну ғұрпы о баста күнге табынудан шыққан. Күн мен от зұлым, қас күштерден қорғап, тазартады деген ұғыммен молаларды өртеп тазарту əдеті савромат, сармат, сақ зираттарынан көп кездеседі. Ғұндар мен үйсіндер, сақтар қабірлерінен жиі шығатын қызыл бояу, сол қасиетті күн мен оттың символы болған. Тотемдік жəне магиялық ескі түсініктер мойындарына тұмарлар асудан, тас моншақтар қадау, киімге құс қауырсындарын тігіп алудан, ұлу, жылан бас сүйектерін тағудан байқалған.
Б.э.д. 1 мың жылдықта Қазақстанда мекендеген тайпалар арасында табиғи діндер анимизм, тотемизм үстем болды. Бірте-бірте осы діндермен қатар зороастризм, буддизм элементтері ене бастады.
Қазақстандық тайпалар  өздерінің атамзаманнан қалыптасқан көне заң-жоралғылары мен дəстүрлерін қадірлеп, берік сақтаған.
Сақ, ғұн, үйсін, қаңлылардың дəстүр-салттарының көп жағынан ұқсастығын көшпелі өмір заңдылығы қалыптастырған адамгершілік, ар-ождан, мінез-құлық көрсеткіштерінен бөле қарауға болмайды. Дəстүр-салттағы бұл мінездемелік ерекшеліктер уақыттың өтуімен байланысты жаңа ұрпақ талғамына сай жаңарып, толығып отырды. Міне, осындай көшпелі тайпалармен бірге жасасып келе жатқан асыл мұраның қатарына олардың тілін де жатқызуға болады. Тіл алғашында адамдар арасындағы қатынас құралы болса, кейін келе тайпалар мен тайпаларды табыстыратын да, шабыстыратын да өткір ойдың практикалық көрінісі болып алды. 
Тіл заманалар көшінде эволюциялық жолмен дамитын аса күрделі құбылыс болғандықтан, скиф-сақтар ежелгі иран тілінде, ғұн, үйсіндер жəне түрік тілінде сөйледі деп кесіп-пішіп айту да қиын. Бұл тайпалар иран-тұран, монғол-манчжур тілдерінің əлі іргесі бөлінбеген сатысындағы тіл қорымен пайдаланбады ма екен деген ой келеді. Мұнда Иран таулы қыратына парсы тайпаларының қоныстана бастауы кезінен парсы тілі тарихы əдебиетте атала бастайды, əрі Европа тілдерімен түбірлес деп қаралады. Ал түркі тілінің түп-тегі – қайдан жəне қай мың жылдықтардан басталатыны - ғылымда басы ашылмаған мəселе. Сондықтан, б.э.б. 1 мың жылдықта Қазақстан жерін мекендеген сақ, массагет, ғұн, үйсін, қаңлы тайпаларының тілі жөнінде қорытынды шығаруға немесе алдын ала көрегендік болжам айтуға асықпаған мақұл.
Сонымен, бұл тарауда қарастырған мəселелер төңірегінде төмендегідей қорытынды жасауға болады.
Қазақстан жерін тас, қола дəуірінде мекендеген тайпалардың материалдық, мəдени мұралары көп болған. Ежелгі тайпалар табиғат құбылыстарынан қорыққанынан бір-біріне жақын жүрді. Қоршаған ортаның дүлей күштерінен бірігіп қорғанды. Күн көрінісінің негізі болған малын қысы-жазы бағып семіртті, осыдан бірте-бірте көшпелі өмір дағдысына көндігіп кетті. 
Көшпелі өмір, қоршаған ортаның географиялық та, климаттық та ұқсастығы бұл тайпалардың наным-сенімі мен дүниетанымына да бірегей ықпал жасап отырды. Нəтижесінде, адамдар мінезіндегі əдетсалтындағы ұқсастық жақтар пайда бола бастады. Бұл ұқсастықтар кейінгі скиф-сақ, ғұн, үйсін атымен жазба тарихқа белгілі бола бастаған тайпалардың жол-жоралғы, салт-дəстүрлерінде бой көрсеткен моральдық, ақыл-естік нормативтерді қалыптастырды. 
Қазақстанда мекендеген ежелгі тайпалар адамзат мəдениетінің көне беттерін «аң стилі» өнер үлгісімен байытты, сөйтіп өз қолтаңбасын қалдырған жұрт санатында тарихта танылды. 
Негізгі ұғымдар мен терминдер
Сақтар, ғұндар, үйсіндер, қаңлылардың рухани мəдениеті.
Сақтар мен үйсіндердің орналасуы.
«Авеста» дастаны.
«Алтын адам» ескерткіші.
Үйсіндердің диодемасы-тəтісі.
«Аң стилі».
Сенім-нанымдары, діні. Əдет-ғұрыптары, тілі.
Сұрақтар мен тапсырмалар 
1. Сақтар туралы қандай деректер білеміз?
2. «Авеста» дастанында не баяндалады?
3. Сақ мəдениетінің қандай ескерткіштерін білесіздер?
4. «Аң стилі» дегеніміз не?
5. Ежелгі өркениет иелерінің сенім-нанымдары, тілі туралы не айтуға болады?
6. Қазіргі         заманғы         қоғам         үшін         ежелгі         өркениеттер құндылықтарының қандай маңызы бар деп есептейсіз?
    
   
________________
ІІ. Ежелгі түркі мəдениеті
Түркі халықтарының шығу тегі жəне этникалық құрамы. 
«Түркі» сөзі біздің заманымыздан бұрынғы VІ ғасырда көшпелі халықтың атауы ретінде пайда болды. Ол кезде түркілер Монғолия мен Қытайдың солтүстік шекараларынан Қара теңізге дейін созылып жатқан ұлы көшпелі империяның негізін қалады. Түркі мəдениетінің аса көрнекті жазба ескерткіші Құлтегін тасында былай деп жазылған: «Əлемнің көгінде аспан, астында қоңыр жер пайда болғанда, осы екеуінің арасында адам баласы жаратылды. Адам баласының үстінен менің бабаларым Бұмын қаған мен Истеми қаған билік жүргізді. Таққа отырған олар өз мемлекетін қорғап, Түркі заңдарын шығарып, бекітті». 
Н. А. Аристов «Түркілердің бастапқы шығу тегі олардың ата жұрты туралы» деген мəселеде: «Түркілердің негізгі басты үлкен тайпалары алғашында Алтайды мекендеген. Алтайдағы жер-су аттары көне түркі халық аңыздарына енуі бұған дəлел бола алады. Ежелгі түркі мемлекеті хундар империясы болып есептеледі», – дейді.
Түркі халықтарының этникалық құрамы туралы іргелі еңбек Махмуд Қашқаридың «Диван лұғат ат-түрік» кітабы болып табылады. 
1991 жылғы дерек бойынша əлемде 130 миллионның үстінде түркі халықтары өмір сүріп келеді. Олардың əрқайсының бай тарихы, мəдениеті, жазу-сызуы, рухани ұстанымдары болған. Ежелгі заманда печенегтер, қыпшақтар, оғыздар, иемектер, башқұрттар, ябакулар, татарлар, қырғыздар, тухсилар, яғмалар, играктар, чаруктар, жұмылдар, ұйғырлар, танғұттар, табғаштар, т.б. 20-ға жуық түркі тайпалары өмір сүрген.
Түркі халықтарының жазба ескерткіші. V-ІХ ғасырларда түркілер қоныстанған Алтай, Сібір, Орта жəне Орталық Азия жерлеріне жазу, сызу, егін егу, əдебиет, өнер, тарих ғылымдарының, діни сенімдердің қалыптасқаны көпшілікке аян, оған Енисей жазу ескерткіштері, Орхон жылнамасы мен Талас аңғарынан табылған ескерткіштер айғақ. 
Орхон-Енисей жазу ескерткіштері табылған уақыт түркі тілдерінің даму тарихындағы «Көне түркі» дəуіріне сай келеді. Шығыс Түркі құрамында өмір сүрген тайпалар Орхон-Енисей жазуын қолданып, осы жазу тілінде сөйлеген. Түркілердің жазу ескерткіштерінің ең көп табылған жері – Орхон, Енисей, Селенга жəне Талас бойы.
Орхон-Енисей жазуы өзінің жазу ерекшеліктері мен қолдану өрісіне сай Орхон-Енисей жəне Талас жазуы делініп екі топқа бөлінеді. 
Сібірдегі Енисей, Монғолиядағы Орхон, Қазақстандағы Талас өзендері бойынан табылған ежелгі түркілік сына жазуларын оқу ісімен түркітанушы-ғалымдардың бірнеше буыны 100 жылдың үстінде айналысып келеді. Олардың көш басында дат ғалымы В. Томсен, орыс түркітанушысы В. В. Радлов тұрды. Бұл ғалымдар ХІХ ғасырдың аяғында белгісіз жазулардың  сырын ашқан еді. В. Томсен ең алғаш «түрік», «тəңірі» деген сөздерді оқып шықты. Олардан кейін Д. Клеменц, П. Мелиоранский, В. Малов сынды ғалымдар түркі жазуларының сырын ашты. Қазақстанда бұл жауапты шаруамен ғалымдар Айдаров, Құрышжанов, Томановтар айналысты. 
Енисей жазба мұралары. Олардың бұлайша аталуы тас бетіндегі сына жазуларының Енисей бойынан табылуымен байланысты. Бұған қосымша кейіннен Тува мен Хакасия, Краснояр өлкелерінен де осындай жазбалар табылған. Енисей жазбаларының жалпы саны – 85-ке жуық. Олардың ішінде кішігірім жазбалармен қатар ірі текстер де кездеседі. Енисей ескерткіштері көлемі жағынан негізінен шағын болып келеді. Ең үлкені 10-15 жолдан, ең кішісі 1-2 жолдан ғана тұрады. Қолданылуы жағынан Енисей ескерткіштері – ескі түркі жазуының алғашқы шығып, қалыптасып, тараған нұсқасы. Бұл жазу бертіндеп Орхон өзені, одан Талас өзені өңіріне тараған. Бұл тұжырымның шындыққа жанасымдылығы жеке таңбалардың тəсілі мен жетілдірілуінен де байқалады. Енисей жазба ескерткіштерінің ең көне түрлері Минусинск ойпатынан табылған. Бұл жазбалар түркі халқы белгілі мөлшерде отырықшы болып, металл өңдеумен айналысқанын, мəдениетті ел болғанын көрсетеді.
Орхон жазуы. Көне түркі жазба мұраларының ішінде қазіргі түркі тектес халықтардың бəріне ортақ көне түркі əдеби тілінде жазылған. Ол кезде сонау Сібірден бастап Орта Азия мен Қазақстан аймағы тұтастай Түркі қағандығының қол астына қараған болатын. VІ ғасырдың ортасында қазіргі солтүстік Монғолия жерінде бас құраған Түркі қағандығы сол ғасырдың аяқ шенінде батысы Каспий теңізіне, шығысы Корей бұғазына дейінгі аралықты алып жатқан ұлы империяға айналды. Кейін келе Батыс Түркі жəне Шығыс Түркі қағандығы деп аталатын екі үлкен қағандыққа бөлініп кеткені белгілі. Солай бола тұра, V-VІІІ ғасырларда жартастардың беттері мен тас мүсіндерге, сондай-ақ кейбір ыдыстардың жиегі, түбі жəне қабырғаларына ойылып жазылған көне түркі жазбаларының ішіндегі ең маңыздысы – Орхон жазба мұралары. Орхон өзенінің бойынан табылған бұл ескерткіштердің ішінде тасқа қашалып жазылған үш тарихи мұра ерекше аталады. Оның біріншісі – 731 жылы өлген хан інісі Күлтегінге, екіншісі – 735 жылы өлген Білге қағанның өзіне, ал үшіншісі – Тоныкөкке арналған ескерткіштер. Тоныкөк туралы Коппенгагендік профессор В. Томсен мен Клеменц ханымның еңбектерінен мынадай мағлұмат алынды. Орхон жазбаларында көрсетілгеніндей, Тоныкөк деп табылған ескерткіште  ол – үш ханның ақылшысы жəне Білге қағанның құдасы болған адам. Қытай жазбаларында Тоныкөк жайлы 716 жылы айтылған. Елтерістің патшалық құруында оның қосқан үлесі туралы қытай жəне Тоныкөк жазбаларында толық көрсетілген. Көне түркі жазбаларын кейде «руна» жазуы деп те атайды. Оның себебі: Сібірде айдауда жүрген швед офицері И. Т. Страленберг пен немістің ғалымы Д. Г. Мессершмидт кездестірген құлпытастардағы өзі түсінбейтін жат жазуды өз елінің тілінде «руна» жазуы деп атаған еді. Бұл сөз термин ретінде бертін келе кеңінен таралып кетті. 
Орхон жазбаларында əскери күш жəне əскери рух қаншалықты дəріптеліп отырғанына қарамастан, одан адамшылыққа жат пиғыл кездеспейді. Мəдениетті деген халықтардан шыққан басқыншыларда кездесетін қатыгездік жəне қатыгездіктен лəззат алу элементтері мұнда атымен жоқ. Жазба ескерткіште империяның құрылуы – халыққа көрсеткен қызметім, келтірген пайдам деп түсіндіреді. 
Ал əскери тұрмысқа келетін болсақ, əрбір жауынгер соғыста ғана емес, күнделікті өмірде де ержүрек əрі ақылды болуы керек екенін ескертіп отырады. Жазба ескерткіштегі Білге қаған – үлкен ел басқарушы, Күлтегін – өз заманының даңқты батыры, Тоныкөк - əрі батыр, əрі шешен, жырау, əрі кемеңгер ақыл иесі. Тастағы жазбада Тоныкөк мемлекет қамын ойлайтын басшы түрінде суреттелсе, Күлтегін өз ағасы Білге қаған кезінде əскербасы болған, оның батырлығы сол кездегі ерліктің дара үлгісі ретінде беріледі. Күлтегін, Білге қаған жазбаларының авторы Иоллықтегін деген адам болған. 
Талас жазу ескерткіштері. Талас өзені аңғарынан табылған ескерткіштер «Талас ескерткіштері» деп аталып жүр. Талас өзенінің бойынан, Қырғыстан жерінен барлығы 13 ескерткіш табылған. Таластан табылған ескерткіштер көлемі əзірше өте шағын жəне сан жағынан да аз.
Талас алқабынан 1932 жылы табылған руна жазуы бар асатаяқ та қызықтырары сөзсіз. Оның төрт қырына да көне түркі алфавитімен жазылған. Бұл асатаяқ шыршадан жасалған, оның құндылығы да осында. Асатаяқ қазір Санкт-Петербургтегі мемлекеттік Эрмитажда сақтаулы. 
Орхон-Енисей ескерткіштері тектес таңба-жазулы тастар Əулиеата түбінен, Талдықорған өңірінен, Сарыарқадан жəне Алматы маңынан табылған. Сонымен, ежелгі түркі елі белгілі бір аумақта өмір сүріп, өзіне лайық жазуын, тілін, өзге де мəдениетін дамытқан. Ежелгі түркі мəдениетінің орталықтары Енисей, Орхон, Селенга, Талас өзендерінің бойы, Минусинск ойпаты, Алтай тауы, қазіргі Тува, Краснояр, Жетісу аймақтары болды.
Ежелгі түркі жазуы туралы Орхон, Енисей, Талас жазба материалдарында археологиялық деректер баршылық. 
Түркілердің діни сенімдері. Ежелгі түркілердің діни сенімдері негізінен Көкке (Тəңірге) жəне Жерге (Жер-суға) табыну болды. Құдай күштерінің бұл жұбында Көк (Тəңір) негізгі болып саналады. Түркі қағандары тек Көк Тəңірісінің бұйрығымен билік етеді деп түсінілген. Мəселен Білге қаған: «Түркі халқы жойылмасын, ел болсын! Əкем Елтеріс қағанды, шешем Елбілге қатынды Тəңірі төбесіне ұстап, жоғары көтерген екен, мені қаған етіп отырғызған екен», – депті. Түркі хандары өз жазуларында Тəңіріні үнемі өздеріне рақымды болуға шақырады.
Мазмұны жағынан келесі құдай отбасы жəне балалардың жебеушісі – əйел құдай Ұмай болды. ХІХ ғ. аяғында Ұмайға табыну Алтайдағы кейбір түркі тілді халықтар арасында сақталды. Бұлармен бірге Ұмай түркілердің жоғарыдағы құдайлар үштігіне енді жəне олардың барлық істерін жебеп отырды. Бұл Тоныкөк құрметіне қойылған ескерткіштен анық көрінеді, онда сəтті жорықтардың бірін суреттейтін тұста былай делінген: «Көк Тəңірі, Ұмай (құдай), қасиетті Жер-су, міне, осылар бізге жеңіс сыйлаған екен».    
Өзіндік ежелгі наным-сеніммен қатар, VІ-ІХ ғғ. Орталық Азияның, одан кейінірек Орта Азия мен Қазақстанның түркі тілді тайпалары арасында басқа өркениет дүниеге келтірген діни жүйе – буддизм, манихей, христиандық, иудаизм тарады. Иудаизмді өз қағанымен бірге хазар аристократтарының шектеулі тобы ғана қабылдады. 
Түркі ортасында таралған тағы бір дін Иранда «жарық ұстасы» Мани (216-277ж.) негіздеген манихейлік дін болды. Бұл – жарық пен қараңғылықтың əлемдік күресі, күнге, жарыққа сыйыну арқылы о дүниедегі қараңғылықтан құтылу жолдары, діни салт-жоралар жəне дұғалар арқылы адамдардың жан дүниесіндегі жарықтың бір бөлшегін азат ету туралы электикалық (қарама-қарсы көзқарастарды дəйексіз қосу) ілім.
Манихейлік өзінің барлық қағидаларын (көзқарастарын) принциптерін зороастризм, буддизм, христиандық жəне басқа философиялық ілімдерден алды, бірақ оларды логикалық қарамақайшылықсыз күйге біріктіре алды. Иерархиялық ұйымдасқан монихейлік шіркеу белсенді миссионерлік жұмыс жүргізді. Əсіресе, шығыста, Орта жəне Орталық Азияда, Қытайда кең тарады. Манихейлік жəне христиандық қауымдастық Таразда VІ-ІХ ғасырларда өмір сүрді. 
Егер VІІ ғ. христиан қауымдастығынан сирия тіліндегі қысқа ғана жазу қалса, едəуір құдіретті манихей қауымдастығының Таразда өз қауымдастығы болды. «Он оқ елінде», яғни Батыс Түркі елінде сенімді ояту үшін жазылған «манихейлік екі негіздің қасиетті кітабы» шығармасында Алтын қала Арғу Талас (Тараз) жəне манихейлік тұрақтар болған төрт Жетісу қаласы аталады. Тараздағы соғды халқының бір бөлігі зороастризм дінін сақтады, бұған Қазақстан археологтары зерттеген Тараздағы зороастризмдік оба куə болады. Діни синкретизм, яғни көптүрлілік ерте орта ғасырдағы Жетісу қаларының сипатты белгісі болды. Түркілердің исламды мойындауына тəн болған сипат – қандай да бір мұсылман қаруының жеңісінсіз, халық ешқандай басқыншылыққа ұшырамай, тек бейбіт уағыз жолымен қабылдады. Алайда ислам түркі халқының жаугершілік рухын өзіне бағындыра алмады. Осыдан кейін түркілер мұсылман, парсы, араб мемлекетінің ықпалына түсті. Түркілер парсы дəстүрлері мен династиясын қабылдап, өздерін Афрасиабтың ұрпақтарымыз деп атай бастады. 
Сонымен, ежелгі түркі халықтарының исламға дейінгі мəдениетіне қатысты əлі де ғылыми тұрғыдан зерттелмеген мəселелердің көп екендігін атап айтуымыз керек. Бұл қиын да мəртебелі жұмыстың орындалуы осы түркі халықтарының бүгінгі жəне болашақ ұрпағының қасиетті борышы деп білген жөн.       
Негізгі ұғымдар мен терминдер
Түркі халықтарының шығу тегі.
Ежелгі түркілердің жазба ескерткіштері.
Орхон-Енисей, Талас, Селенга жазбаларын зерттеушілер.
Түркілердің діни сенімдері.
Түркілердің генеологиялық аңыздары.
Түркілер арасындағы діни сенкретизм.
Манихейлік діннің таралуы.
Будда, христиан, зороастризмнің таралуы.
Сұрақтар мен тапсырмалар 
1. Ежелгі түркілер қандай аймақта өмір сүрді?
2. Ежелгі түркілердің этникалық құрамына қандай тайпалар кірді?
3. Көне түркі жазбалары қалай зерттелді?
4. Түркілердің қандай сенім-нанымдары, аңыздары болған?
5. Діни синкретизм дегеніміз не?
6. Түркілер арасына ұлы діндердің таралуына не себеп болды? 
ІІІ. Ерте орта ғасырлық Қазақстанның рухани мəдениеті
Ислам ықпалымен рухани жаңғыру жəне мəдени-өркениеттік мазмұны. Қазақстан халықтары бүкіл əлем халықтары сияқты өздерінің діни дамуында белгілі тарихи сатылардан өтті. Тарихқа дейінгі діндер тотемизм (кие), магия (дуа), фетишизм (қасиет), анимизм (рух) деп аталды. Табиғи даму сатыларын бастан кешкен өзге де халықтар сияқты қазақтардың да көп құдайға табынушылық дəстүріне (синкретизм) соқпай өте алмағаны белгілі. 
Грек халқының ертедегі сенім-нанымдарындағы Гера -үй-іші тату тірлігінің жебеушісі, Гермес – қолөнер мен сауданың жебеушісі, Посейдон – Теңіз əміршісі т.с. болғаны секілді, қазақтарда да шаңырақ құт-берекесінің қамқоры Ұмай ана, от анасы болып есептеліп, төрт түліктің өз иелері Қамбар ата, Зеңгі баба, Ойсылқара, Шопан ата, Шекшек ата деп саналған. Бұлар қой-ешкінің, жылқының, түйенің, сиырдың «иелері» ретінде қарастырылған. «Ие» ұғымы ерте орта ғасырда қалыптасып, қазақтың Құдіретті Күш ұғымын білдіретін «Тəңірінен» де бұрын қолданылған болуы керек. 
Қазақстанды мекендеген ерте түркі мемлекеттерінде көкке табыну, жерге сиыну т.б. сенім-нанымдарымен қатар бірте-бірте əлемдік діндер буддизм, манихейлік дін, христиан, ислам діндері тарай бастады. Ерте ғасырларда қазақстандық түркілер тайпалық политеистік табынудан арылып, монотеистік діни жүйелерге, олардың ішінде этикалық дін болып табылатын исламға көше бастады. 
VІ-ІХ ғғ. Қазақстан тұрғындары арасында тараған ұлы діндердің бірі будда діні болды. Будда діні түркі қағандығының билеуші топтары арасында қолданыс тапты. 
Өзге ұлы діндер тəрізді б.э.д. ІV ғасырда қалыптасқан будда дінінің өзіне тəн құндылықтары болды. Бұл дін сол кезеңде халықтың бір бөлігі пайдаланған брахманизм жəне джайнизм діндерімен қатар дамыды. 
Өзінің ілімінде Будда брахманизмді де, джайнизмді де сынады. Оған брахманизмнің шексіз байлықты дəріптеуі, джайнизмнің барлық жақсылық атаулыдан бас тартуға шақырған аскетизмді насихаттауы ұнамады. Ол тура жолды нұсқады. Бұл жол адамдардың көзін ашып, ақыл-ойын толықтырады, көкірегін тазартады. Ол жол сегіз мүшеден: дұрыс сенім, дұрыс сөз, дұрыс əрекет, дұрыс ұмтылыс, дұрыс естелік, дұрыс өзін-өзі танудан тұрады. 
Будда діні Үндістаннан Қытай арқылы Орта Азия мен Қазақстанға тарады. Будда дінінің ескерткіштері Ұлы Жібек жолының бойында орналасқан қалалардан табылды.
Будда дінімен қатар Ұлы Жібек жолы арқылы христиан діні тарады. ІХ-Х ғасырлар тоғысында айрықша Қарлұқ Метрополиясы, Тараз бен Меркеде христиан шіркеулері құрылды. 
Христиан діні əуелі Шығыс Жерорта теңізі өңірінде еврей ұлты ортасында иудаизм дінінің сектасы ретінде құрылып, бірте-бірте ол дінмен кереғарлыққа түсті. Б.з.-дың І ғасырынан бастап, тез арада бүкіл əлемнің түкпір-түкпіріне тарай бастады.
Христиан дінінің негізгі идеясы – Иусус Христостың кешірімшіл миссиясы, Христостың екінші рет оралуы, аспанға табыну, көк əлемі патшалығын орнату. Христиан діні құрбандық шалудан бас тартты. 
Христиан дінінің айрықша түрлерінің бірі несториандық дін Шығыс Қазақстан мен Жетісу тұрғындарының арасында қолданыс тапты. 
Түркілерге ислам дінінің таратылуы арабтардың жаугершілік жорықтарымен бірге VІІІ ғасырдың басында басталды. Араб əскерлерінің басшыларын тұңғыш ислам дінін уағыздаушы деуге болады. Оған қоса мұсылман дінін уағыздаушы мұсылман саудагерлері мен қолөнершілері түркі елдеріне осы дінді таратқандар қатарында болды.
Араб билеушілері жаулап алған жерлерінде өздерінің мемлекеттік тəртібін орнатты, жергілікті халыққа ислам дінін қабылдатты, араб тілін, араб əліппесін үйретті, араб мəдениетін таратты. Оқу, білім, өнер, əдебиет – бəрі де араб тілі, араб мəдениетінің ықпалында болды, сол бағытта дамыды. 
Исламды қабылдаған Сатук Богра хан бірінші түркі ханы – Қашқардың билеушісі болып есептелді. 
Белгілі ғалым Бартольдтың айтуынша түркі ханы Сатук Богра хан исламды өз халқымен бірге 955-956 жылы қабылдады. Мұсылмандықты бірінші Қарахандықтар династиясы қабылдады. Ол кезде, яғни Х ғасырдың аяғына дейін Қарахандықтар Қашқарды билеп тұрды. Самархан мен Бұхараны жаулап алды. Басқа түркі халықтарының көпшілігі исламды 1043 жылы қабылдады. 
Қазақстан тұрғындары арасында ерте орта ғасырларда қолданыс тапқан будда, христиан, ислам діндерінің адамзат үшін ортақ құндылықтары мен ұстанымдары болды. Ол құндылықтар халықты имандылыққа, қайырымдылыққа, мейірімділікке тəрбиеледі. 
Будда ілімі – аса иманды ілім. Оның тəлімдік сипаты төмендегідей: «бұл өмірде жек көруді жек көрумен жеңу мүмкін емес», «адам ашуды сабырмен, зұлымдықты қайырымдылықпен жеңсін», «ұрыста мың адамды жеңген адам жеңімпаз емес, жеңімпаз болып, өзін-өзі жеңген адам саналады», «жеңіс жеккөрушілікті тудырады, себебі жеңілген адам – бақытсыз». 
Христиан діні біздің эрамыздың І ғасырында Шығыс Рим империясындағы Палестинада пайда болды. Христиан дінін уағыздаушылар үшін Ескі Өсиет кітабында 10 өсиеттен тұратын діни-мəдени жəне адамгершілік-құқылық қағидалар жазылып, насихатталды.
Олар:
1. Менен басқа сенде құдай болмайды; 
2. Ешкімді табыну үшін өзіңе таңдап алма, оған қызмет етуші болма;
3. Жаратушы құдайдың атын əр жерде себепсіз айта берме;
4. Сенбі күнін қастерле, алты күн жұмыс істе, жетінші сенбі күнін өзіңді жаратушы Құдайға жалбарынуға арна;
5. Өзінің əкеңді жəне шешеңді қастерле; 
6. Өлтірме;
7. Жеңіл жүріске салынба;
8. Ұрлама;
9. Өзіңе жақын адамға жалған куə болма; 
10. Өзіңе жақын адамның үйіне, дүние мүлкіне, құлына, күңіне, есегіне, т.б. қызығып, көзіңді салма.
Ислам біздің заманымыздың 622 жылында Арабстанда пайда болды. Ислам «Алланың, Мұхаммед пайғамбардың сеніп, мойындалған, Аллаға берілген, тұжырымдалған, іші-сырты таза, өзіне-өзі сəйкес» деген ұғымды білдіреді.
Ислам діні – тек бір қауымға немесе ұлтқа ғана тəн дін емес, бір миллиардтан астам адам мойындаған дін. Сондай-ақ ең соңғы ақыл, білім, мінез-құлық, бейбітшілік жəне ереже діні. Жинақтап айтқанда, ол сенім бойынша өмір сүру діні болып табылады. 
Мұсылмандықтың негізі бес парызға негізделген: 1. Иман. 2. Намаз. 3. Ораза. 4. Зекет. 5. Хаж. Иманда жеті қағида бар: 1. Алланың барлығына сену, иман келтіру, Хазірет Мұхаммед Алланың құлы, əрі пайғамбары болғанына көңілмен сеніп, мұны араб (Құран) тілінде айту; 2. Періштелерге сену; 3. Кітаптарына (Құранға) сену; 4. Пайғамбарларға сену; 5. Ахирет күніне сену; 6. Жақсылық, жамандықтың тағдырын Алладан деп білу; 7. Өлгеннен кейін қайта тірілуге сену.
Исламда мұсылмандар өмірінің əртүрлі жақтарын реттеп отыратын көптеген тыйым-шарттар бар. Мұсылмандардың алкогольді ішімдіктер ішуіне, шошқа етін жеуге, құмар ойынын ойнауына тыйым салынған. Өмірде жəне ахиретте шаттыққа, бақытқа жету үшін ахиреттік міндеттер орындалуы керек. Онда Аллаға жəне пайғамбарға, өзімізге, отбасымыз бен жақындарымызға, мемлекет пен халқымызға, адамгершілікке қатысты бірнеше міндеттер көрсетілген. 
Ислам діні екі ірі сенім негізінде құралған: 1. Алладан басқа құлшылық ететін тəңірдің жоқтығына сену; 2. Мұхаммедтің Алла тарапынан адамзат баласына жіберілгеніне (пайғамбар екеніне) сену. Сондықтан ислам діні бұны бір дəстүр түрінде: «Лə илəһə илла-аллаһ Мұхаммед-ур-Рəсул-аллаһ» деген сөйлемде жинақтаған. Қасиетті саналатын бұл сөйлемді тілімен айтып, жүрегіне бекіткен кісі ислам дініне кірген болады. Бұл сенімді – иман, ал сенушіні – мүмін деп атайды. 
Қазақстанда ерте орта ғасырларда ислам дінінің сопылық бағытын дамытуға түркі халықтарының ойшылы Хожа Ахмет Яссауи зор үлес қосты. Ол ХІ ғасырда Исфиджаб (Сайрам) қаласында туды. Оның рухани атасы туыстығы Мұхамбет пайғамбардан тарайтын Арыстан баб еді. Қожа Ахмет Яссауйдің сопылық ілімі өзі өмір сүрген Түркістанға ғана емес, Мауренахрдың, Хорасанның, Поволжьенің, Азербайжанның, Анатольдің орасан зор территорияларына тарады. Ойшылдың сопылық ілімі «Дивани хикмет» (Ақылдылық кітабы) деген еңбегінен көрініс тапты. Ахмет Яссауи жəне оның ілімін жақтаушылар исламның діни идеологиясы мен түркі халықтарының санасына қалыптасып қалған тəңіршілдік, бақсылық көзқарастарын біріктіру мүмкіндігіне ие болды. 
Олар насихаттаған имандылық, рухани тазалану идеялары түркі халықтары арасында кең қолдау тапты.    
Негізгі ұғымдар мен терминдер
Табиғи діндер. 
Тотемизм, фетишизм, анимизм, магия. 
Ұлы діндер. Будда, манихейлік, христиан, ислам діндер. 
Исламның таралу кезеңдері. 
Саманидтер мемлекетінің рөлі. 
Ислам, будда, христиан діндерінің құндылықтары. Олардың ұқсастығы.
Қожа Ахмет Яссауи жəне оның ізбасарларының идеялары.  
Сұрақтар мен тапсырмалар 
1. Табиғи діндер дегеніміз не? 
2. Діни синкретизмнен монотеистік діни жүйелерге қалай өтті?
3. Қазақстанға əлемдік діндер қандай жолмен келді? 
4. Будда дінінің қандай құндылықтары болды?
5. Христиан діні Қазақстанның қандай аудандарына тарады? 
6. Ислам діні Қазақстанда нешінші ғасырдан бастап тарай бастады?
 
ІV. Орта ғасырлардағы түркілердің рухани мəдениетінің гүлденуі
Түркілердің интелектуалды элитасының қалыптасуы Қазақстан территориясында X-XII ғасырларда қалыптасқан тарихи ахуал Қазақстан халықтары мен тайпаларының рухани мəдениетінің көтерілуіне себеп болды. Мемлекеттің тууы жəне сауданың дамуы жазудың қалыптасуына ықпал жасады. Осы кезеңде түрік қағандарының Византия жəне Иранмен дипломатиялық хат алмасуы жақсара бастады. Жазу орхон жəне ұйғыр əліпбилерінің негізінде дамып, Европа халықтарының сына жазуларын еске салды. Қазақстан мен Орта Азияның территориясында біздің еліміздің халықтарының тарихы мен мəдениетін оқып-үйренуде үлкен маңызы бар аса бағалы эпиграфиялық ескерткіштер табылды. Жазу материалы үшін тастан басқа, түсті металл, сүйек, тері жəне жібек қолданылған. Қазақстан халықтары мен тайпалары орхон жəне ұйғыр жазуларынан басқа, сирия əліпбиін, кейінірек араб жазуын пайдаланған.
Орта ғасырларда Қазақстан жеріне ислам дінінің енуімен қатар, араб, парсы тілінде жазу мен əдебиет тарай бастады. Бұрынғы ұйғыр жəне түркі тіліндегі жазуды араб графикасы ауыстырды. Оңтүстік Қазақстанның Сайрам, Мерке, Отырар, Суяб, Алмалы жəне басқа қалаларында білім мекемелері мектептер мен медреселер жұмыс істеді. Сабақ араб, парсы тілдерінде жүріп, негізінен діни ілім беру жолға қойылды.
Оқу мерзімі 4 жыл, оқуға балалар 7 жастан қабылданған. Оқушылар сауат ашу жолын 28 араб əрпін жəне оның жазылуын 8 мағынасы жоқ сөз арқылы жаттаудан бастаған. Сол кездегі мектептің бірінші оқу құралы ретінде «Шариат-ул-иман» немесе «Иманшарт» пайдаланыпты. «Иман-шартта» жоғарыда аталған 28 əріпті қамтитын ойдан шығарылған 8 сөз, діни ырымдарды өткізу кезінде оқытылатын əртүрлі дұғалар мен шарттар араб тілінде берілгендіктен, олардың мазмұнын сауатты молдалар балаларға қазақша түсіндіріп жаттатқан, ал арабша білмейтін молдалар түсініксіз болса да оқушылардың жатқа оқуын қадағалаған. Молла 10-15 оқушының əрқайсысына олардың шамасына қарай сабақты түсіндіріп отырған, сондықтан əрбір шəкірт, мəселен, жарты жыл уақыт мерзімінде өз ынтасымен, қабілетіне қарай алға жылжып отырған. Екінші оқу жылы «Əптиекті» өтеді екен. Əптиек – Құранның жетіден бір бөлігі. Əптиектен соң Құран оқытылған. Құранмен қатар оқушы түркі жəне араб кітаптары бойынша исламның діни шарттары мен ырым ережелерін оқып үйренген. Мұсылман мектептерінде «Бадауам», «Ахир-заман», «Истуаки», «Қырық хадис» атты араб жəне түркі тілдеріндегі кітаптар қолданылған. Сонымен қатар, шығыс ойшылдары Науаи мен Фзулидің шығармалары оқытылған. Жалпы алғанда, діни мектептердің пайдасы сауат ашумен қатар білім ғылымға жетелеп, кісілік, имандылық тəрбиені арқау ету жəне де Шығыс ойшылдары Фердауси, Низами, Науаи, т.б. шығармаларынан оқушыларға сусындауға мүмкіндік берген.          
Жазба деректер куəлағандай, VI-VIII ғасырларда түрік тайпалары арасында ауыз əдебиеті – фольклор кең тараған. Ауыз əдебиеті халықтың мұң-мұқтажын, туған өлкеге, бостандыққа  махаббатын, жауға өшпенділігін бейнелеген. 
Орта ғасырлық ойшылдардың бірі Қорқыт болды. Сырдария өңірін мекендеген оғыз-қыпшақ тайпалары арасында оның есімі VIII ғасырда кең тараған. Ол жаужүрек батыр, атақты ақын, қобызда шебер ойнаған күйші, көптеген аңыздар мен əпсаналардың кейіпкері ретінде халық санасында берік сақталды. Деректер Қорқыттың тайпа көсемі болуымен қатар, үш ханның кеңесшісі болғанын да дəлелдейді. Халық арасында осы уақытқа дейін Қорқыт жайында аңыздар сақталған. Жер бетінде «қой үстінде бозторғай жұмыртқалаған заманды» өмір бақи іздеумен қатар, өлімді мойындамаған осынау ғұлама, ізгі арманы орындалмағасын, өз бақытын қобыз сарынынан іздеп, көптеген күйлер шығарған. Қорқыт баба күйлері біздің заманымызға дейін жеткені өз алдына, оларды музыкалық оқу орындарының оқу бағдарламасына енгізіп, жастарға білім жəне тəрбие беруге кеңінен қолданып келеді. Қорқыт өз артына музыкалық шығармалармен қатар, «Китаби дедем Коркуд» («Қорқыт ата кітабы») атты кітабын қалдырды. Бұл кітапта IX-X ғасырлардағы Оғыз мемлекеті халқының өмірі, дəстүрлері, салттары, түркі халықтарының тарихы əңгіме болады. Бұл ортағасырлық тарихи-этикалық шығарма болып табылады.
Орта Азия мен Қазақстаннан шыққан түркі тілдес ғалымдардың, əдебиетшілердің жəне ақындардың үлкен бір шоқжұлдызы өз еңбектерін халықаралық ғылыми тіл болған араб тілінде жазған еді. 
Қазақстаннан шығып, мұсылман шығысында «Екінші мұғалім» атанған энциклопедист-ғалым, философ Əбу Насыр Ибн Мұхаммед əл-Фарабидің ғылыми шығармашылық еңбегі X ғасырға тұспатұс келді. əл-Фараби 870 жылы түркі жанұясында Фараб (Отырар) қаласында дүниеге келіп, 950 жылы Дамаскіде қайтыс болған. Қолөнер жəне ғылымның алғашқы негіздерін Отырардағы медреседен алған. Бағдад қаласында Абу Насыр ежелгі грек философиясы, математика, логика, медицина, музыка жəне тіл салаларынан терең білім алады. Əсіресе, ол грек ойшылы Аристотель еңбектерін құныға оқыған. 941 жылдан бастап Дамаскіде жəне Халеб қалаларында тұрған ғалымға сол жердің əміршілері мейлінше қолдау көрсеткен. ХХ ғасырдың 80-ші жылдары Алматы қаласында жарық көрген əл-Фарабидің негізгі еңбектері философиялық, математикалық, əлеуметтік-этикалық, логикалық трактаттар, сонымен қатар ғылым жəне ақыл-ой туралы трактаттар болып табылады. Осы азғана тізімнің өзінен-ақ əл-Фарабидің ғылыми ынтасының қаншалықты кең, əрі алуан түрлі болғанын аңғаруға болады. Философия саласында əл-Фараби идеалистік көзқараста бола тұрып, бірқатар материалистік идеяларды ұсынды, жоғары əлемнің бар екенін, оны түйсік арқылы сезіну мүмкіндігін мойындады. əл-Фараби ақыл-ой туралы ілімге, ғылымның əдіснамалық проблемаларына, жаратылыстық-математикалық зерттеулерге, музыканың физикоматематикалық теориясына, сондай-ақ геодезия мен архитектураның математикалық негіздеріне ерекше мəн берді.
əл-Фарабидің адам қоғамының пайда болуы, мемлекеттік құрылыс туралы, қоғамдағы имандылық факторлардың маңызы жайлы идеялары күні бүгінге дейін өз мəнін жойған жоқ. 
Фараби – философия, тіл білімі, логика, психология, математика, география, этика, метафизика, музыка, т.б. ғылым салалары бойынша 150-ге жуық трактаттар жазған ғұлама. Қазіргі қолда бар мəліметтерге қарағанда, бұл еңбектердің 60-қа жуығы сақталған. 
Əбу Насыр Аристотельдің (б.э.б. 384-322 ж.) философиялық еңбектерін аса құштарлықпен оқып үйренді. Оның «Метафизика», «Жан туралы», «Аналитика», «Категориялар» деген кітаптарының мəнін ашып түсіндіріп, Аристотель мұраларының кіршіксіз тазалығы жолында күресті. Мұны Фарабидің Шығыс жəне Батыс үшін де, тарих жəне болашақ үшін де жасаған ғылыми ерліктерінің бірі деуге болады. Ол Аристотельдің болмыс, табиғат, барлық заттардың негізі алғашқы материя жөніндегі көзқарастарын одан əрі дамытты, əрі өз тарапынан «Кемеңгерлік меруерті», «Ізгі қала тұрғындарының көзқарасы», «Ғылымдардың шығуы» дейтін еңбектерін жазды. Оның философиялық көзқарастары «Логикаға кіріспе», «Ақылмен түсінік», «Логика жайлы трактат» деген зерттеулерінде одан əрі терең шешімін тапқан.
Фарабидің пікірінше, адамзат қоғамы əр алуан «қалалардан» тұрады. (Бұл жерде «қалаларды» – тап, адамдар тобының түрлі жіктері деп түсіну керек.) Оларды «Жақсылық қаласы», «Надандар қаласы», «Платон мен Аристотель көзқарастары арасындағы ұқсастық», «Қайырлы қала адамдарының көзқарастары», «Азғындар қаласы», «Адасқандар қаласы», «Опасыздар қаласы», «Пасықтық жəне бейшаралық қаласы», «Мəнсапқорлар қаласы» деп жіктейді.
Əл-Фарабидің атақты еңбектерінің бірі – «Ғылымдар энциклопедиясы». Мұнда ол математикаға үлкен мəн берді. Əл-Фарабидің аса зор талантын паш еткен еңбектері «Альмагеске қосымша кітабы» мен «Альмагеске түсініктемесі» еді. Мұның алғашқысында автор «Птоломейдің «Альмогесінде»» қамтылған көп мəселелерді математика тілімен қайта баяндаған. Кітаптың 14 тарауын тригонометрияға арнайды да, синус, косинус, тангенс, котангенстерді дөңгелек ішінде қарастырады. Зерттеудің қалған 46 тарауында математикалық астрономия мен математикалық географияның күрделі мəселелері талданады.
Фараби – сонымен бірге, тіл мен əдебиеттің теориялық, практикалық мəселелеріне де көп назар аударған ғалым. Оның «Сөз бен əріп туралы», «Жазу өнері туралы», «Өлеңнің ұйқасы мен өлшемі туралы», «Өлең ырғағы хақында, «Поэзия негіздері» деген еңбектері – тілдің, поэзияның ішкі заңдылықтарын, олардың өзара сəйкестік байланыстарын ашуға бағышталған құнды туындылар. Фараби бұл еңбектерін өзі жетік білетін араб, парсы, түрік, көне грек, латын тілдерінің ерекшеліктері негізінде жазды. Оның сонымен бірге, Аристотельдің «Бірінші аналитика», «Екінші аналитика», «Софистика» деп аталатын логикалық шығармаларының мəн-мағынасына түсініктемелер жазумен қатар, «Логикаға кіріспе», «Ақыл мен түсінік» «Жан туралы», «Логика жайлы трактат» сияқты логика ғылымын ілгері апарған еңбектері де болды.
«Китаб əл – мусика əл – кабир» (Музыканың ұлы кітабы) кітабында ол музыканың акустика мəселелерін барынша кең қарастырып, дыбыстың табиғаты, тегі, таралуы, т.б. ерекшеліктері хақында алғаш ғылыми түсінік береді. Музыканың тəжірибелік əрі теориялық негізін қалады. Оның физикалық, математикалық заңдылықтарын музыка аспаптарында пайдалану жолдары мен əдістерін көрсетіп берді.
Ұлы ғалымның еңбектері ғасырлар бойы зиялы қауымдар арасында кеңінен мəлім болған. Шығыс пен Батыстың көп оқымыстылары оның мұраларынан үйреніп, тəлім-тəрбие алып, ғибрат, өнеге көрген, өздерінің ғылыми жұмыстарында тірек тұтқан. Оның энциклопедиясы XV-XVI ғасырларға дейін білімпаздар мен шəкірттердің қолынан түспес кітап болды.
Қорыта айтқанда, дүниежүзі білімі мен мəдениетінің «екінші ұстазы», асқан ұлы ойшыл, энциклопедист ғалым Əбу Насыр əлФараби – артына мол мұра қалдырған оқымысты.
1970 жылы Қазақстанның ғылыми жұртшылығы əл-Фарабидің туғанына 1110 жыл толуын атап өтті. Сөйтіп, мың жылдан кейін өз даңқын Шығыста да, Батыста да шығарған ғылым əкесінің аты туған өлкесіне оралды. Бұл маңызды мəселені жүзеге асыруда əл-Фарабидің ғылыми еңбектерін ерінбей, жалықпай, асқан жанқиярлықпен жинаған, зерттеген, бастырған, сонымен қатар ұлы ғалымның есімін, ғылыми мұрасын дүниежүзілік аумақтағы ғылыми конференцияларда, баспасөз бетінде, радио, теледидарда насихаттаған Қазақстан Ғылым Академиясының мүше-корреспонденті Ақжан Жақсыбекұлы Машановтың еңбегі зор. 
1968 жылы профессор А. Машанов араб əлемі елдеріне саяхат жасау кезінде ірі ғалымдармен кездесті, Дамаск қаласындғы əлФараби қабірін іздеп тауып, оның фотосуретін алып келді. 
XI ғасырдағы түркі тілдес əдебиеттің дамуы белгілі авторлар Жүсіп Баласағұн мен Махмуд Қашқаридің есімдерімен байланысты болды. Жүсіп 1015 жылы Қарахандар астанасы Баласұғын қаласында туған. Ол ауқатты түркі жанұясынан шығып, сол кезеңге қарағанда сындарлы білім алған. Жүсіптің есімі оның «Кутадгу билиг» («Құтты білім») атты поэмасынан кейін кең таныла бастады. «Құтты білім» 85 тараудан, 6520 бəйіттерден жəне қосымшалардан (124 бəйіт) тұрады.
Поэма жəй этикалық-моральдық трактат ғана емес, сонымен қатар, адамдардың күнделікті өмірдегі, қоғамдағы адами қарымқатынастарын, əртүрлі таптар, басқарушылар мен бағыныштылардың мемлекеттегі орнын белгілеген аса терең мағыналы философиялықдидактикалық шығарма. Поэма 1983 жылы орыс тілінде аударылып, «Құтты білім» атымен жарық көрді. 13 мың жолдан тұратын түркі тіліндегі бұл дастанда саясат, мемлекет, басқару, əскери іс, кемеңгерлік, ақыл-парасат, əділеттілік, ар-ождан, салт-дəстүр, т.б. жөнінде философиялық пайымдаулар берілген.
Махмуд Қашқаридің есімі XI ғасырда белгілі болған. Əкесі Хусеин-Мавераннахрдың жаулап алушысы Боғра-ханның немересі, Махмуд дүниеге келместен бұрын Қашқарға қоныс аударған. Махмуд Қашқарда тамаша білім алып, оқуын Бұқарада жалғастырған. Ол түркі тілдеріне, фольклорына, салт-дəстүрлеріне алабөтен ықылас аударып, сөздерді жəне олардың мағынасын, түркілердің əндерін, жұмбақтарын, аңыздарын, салттарын қағазға түсірді. М. Қашғариды ғылым əлеміне «Диван лұғат – ат-түрік» («Түрік тілінің сөздігі») кітабы танытты.
Сөздікте түркі тілдес халықтарының əлеуметтік өмірі, жан дүниесі, бастан кешкен тарихының үзік-үзік суреттері, этнографиясы, əдебиеті, тіл ерекшелігі, географиялық орналасуы, аспан шырақтары хақындағы ұғымдары, шипалық-емдік тəжірибесі, мал өсіру, егін салу, қала тұрғызу, сауда, қолөнеріне байланысты тіл қорының аса бай інжу-маржандары шоғырландырылған. Лұғатта 10 мыңнан астам төл сөз, жекелеген диалектілер енген. Бұлар сөзбе-сөз, не топшылап баяндау жолымен араб тіліне аударылып, ол сөздерді сипаттарлықтай мысалдар келтіріліп отырылады. Мысалдар ішінде, 300-дей мақал-мəтел, 233 шамалы өлең шумағы, жыл-мүшел аттары, астрономиялық, географиялық атаулар, 80-дей ру-тайпа есімдері (Қыпшақ, Яғма, Арғу, Бұлғар, Ұйғыр, т.б.), оларға түсінік анықтама, 100-дей қала, қыстақ (Берехан, Баласағұн, Сауран, Фараб, т.б.) аттары бар.
Мұндағы сөздер, мақал-мəтелдер, өлеңдер, сөйлемдер түркі тілдерінің сол кездегі деңгейін, одан арғы жəне бергі кездегі сөздерді, сөз тудыру, сөз тіркестіру, сөйлем құру жүйелерін анықтауға, сөйтіп, тарихи лексикология, тарихи фонетика, тарихи грамматика жасауға, этимология, фразеология мəселелерін зерттеуге таяныш, негіз болады. Махмуд ибн Хусаин ибн Мухаммед Əл-Қашғаридың «Түркі тілінің сөздігі» туралы Түркістан Республикасының органы, Ташкент қаласында шығып тұрған «Шолпан» журналы 1923 жылғы 6-78 сандарында таныстыру мақаласын жариялап, кітаптың ғылыми аса маңыздылығына назар аударылған.
М. Қашқаридің «Сөздігі» XI ғасырдағы түркілердің өмірі туралы бірден-бір хабардың көзі болуымен құнды. Орта ғасырлық мəдениет қайраткерінің еңбегін қазақ тіліне белгілі қазақ ақыны Ф.Оңғарсынова аударып, 1985 жылы «Жалын» баспасынан бастырып шығарды.
X-XII ғасырларда Қазақстан халқының арасында əртүрлі сенімнанымдар, діндер тарады. Көшпелі халықтың басым көпшілігі шамандықты қолдап, қаһарлы табиғат күштеріне, аруақтарға сыйынды. Дегенмен бірте-бірте ислам діні де ене бастады. 
X ғасырда Сырдарияның төменгі ағысын мекендеген оғыздардың бір бөлігі ислам дінін қабылдағанмен, əлі де болса мұсылман діні көшпенділер арасында көп тарамады. Ислам дінінің негізін салушы, бүкіл мұсылмандардың пайғамбарына айналған Мұхаммедтің (570-632 ж.ж.) Орта Азия мен Қазақстанда қолдаушылары аз болған жоқ. Солардың бірі Қазақстанның оңтүстігінде өмір сүрген Арыстан Баб жəне оның оқушысы Ахмет Йассауи болған. Олар Оңтүстік Қазақстанның түркі жұртшылығы арасында ислам дінінің тарауына үлкен ықпал еткен. Аңыз бойынша Ахмет Йассауи Сауран қаласында 1094 жылы туып, 1166 жылы қайтыс болған. Оның қаламынан «Дивани хикмат» («Ақылдылық кітабы») атты өлеңдер жинағы туындаған. Кітап 1901 жылы Қазанда, Стамбулда, 1902 жəне 1911 жылдары Ташкентте басылып шыққан. Қожа Ахмет Йассауи қайтыс болғаннан кейін əулиелер санатына қосылып, оған арнап Түркістан қаласында салынған кесене мұсылман қауымының көп баратын қасиетті орындарының біріне айналды.
Осы кезеңдегі рухани мұралардың қатарына Ахмет Жүгінекидің «Хибат ул Хакайк» (ақиқат силығы) атты еңбегі жатады. Ахмет ХІІ ғасырдың аяғында Отырарға жақын жерде орналасқан Жуйнек деген елді мекенде  туған. Бала кезінен діни білімге құштарлық танытып, араб жəне парсы тілдерін үйренді. Оның кітабы 14 тараудан, 235 өлеңнен тұрады. Кітаптың негізгі ойы білімнің пайдасы, моральдық, имандылық мəселелерді қамтиды. Адамдар тынымсыз еңбек етуі керек, өтірік, өсектен аулақ болып, бір рет қана берілетін өмірді мəнді өткізуі керек дегенге саяды.
Сайып келгенде орта ғасырларда түркілердің рухани мəдениеті жоғары деңгейде дамыды.
Негізгі терминдер мен ұғымдар
Түрік-ислам тарихындағы ұлы ғалымдар, ойшылдар, ақындар.
Қорқыт дана, əл-Фараби  «шығыс Аристотелі».
М. Қашқаридің «Диуани лұғат-ат түрік» - түркі халықтарының энциклопедия ретінде. 
Ж. Баласағұнның «Құтты білігі».
Мұсылман мектептері жəне оларда оқылған қағидалар.
Сұрақтар мен тапсырмалар
1. Түркілердің рухани мəдениетінің дамуына қандай жағдайлар əсер етті?
2. Қорқыт туралы не білесің?
3. Əл-Фараби қандай ғылым салаларында еңбектер қалдырды?
4. М. Қашқаридың «Түркі сөздігінің» қазақ тарихы үшін қандай маңызы бар.
5. Ж. Баласағұнның «Құтты білігі» қандай шығарма?
________________
V. Кейінгі орта ғасырлардағы рухани мəдениет 
Алтын Орданың мəдени қайта өрлеу кезеңіндегі рухани мəдениеттің дамуы. ХІІІ-ХІV ғасырларда қазақ тілі одан əрі дамып, əдеби тілдер халық тілдеріне жақындай түсті. Монғол тілі Қазақстанда кең тарай алмай, Алтын орда хандары тұсында мемлекеттік жəне ресми тіл ретінде түркі тілі пайдаланылды. Халық арасында бірнеше диалектіден тұратын қыпшақ тілі (ежелгі қазақ тілі) үстемдік етті.
Монғол шапқыншылығының кесірінен Қазақстанның шаруашылығы, мəдениеті күйзеліске ұшырады. Алайда, Шыңғыс хан жəне оның əулеті құрған империяда ислам діні басты дін ретінде дамып, Қазақстан халықтарының рухани мəдениетінің дамуына игі ықпал етті. Алтын орда мемлекетінің құрамында болған Дешті Қыпшақта ауыз əдебиеті мен жазба əдебиет ерекше дамыды. 
ХІV-ХV ғасырларда түркі əдеби тілінің екі диалектісі қарлұқұйғыр, оғыз-қыпшақ тілдерінің құралу, түзілу, қалыптасу процестері жедел жүріп жатты. 
ХІІІ-ХІV ғғ. қыпшақ тілінде көптеген əдеби ескерткіштер жасалды, халықтың ауыз əдебиеті дамыды. Қыпшақтар мен басқа да түрік тайпаларының өзіндік суырыпсалма поэзиясы болады. Ауыз əдебиетінің жұмбақ, мақал-мəтел, тұрмыс-салт жырлары сияқты түрлері қыпшақ тілінің «Кодекс Куманикус» атты ескерткішінде сақталған. Сөздік екі дəптерден тұрады. Біріншісіне сөздердің екі тізімі енгізілген. Үш бағанадан тұратын бірінші тізімге латын, парсы, қыпшақ тілдерінде 1560 сөз жазылған. Негізінен бұлар теңізге жақын орналасқан қалада тұрып, жұмыс істеген көпестер мен қолөнершілердің мұң-мұқтажын бейнелейді. Онда базар, сауда, сатушы, төлем, сия, т.б. сөздер кездеседі. Қыпшақ сөздігінде дəрігер, суретші, бақалшы, етші, т.б. мамандық иелерінің аталуы көп нəрседен хабар береді. Сонымен қатар, сөздікте адамдардың жеке – ақылды, сұлу, текті, жомарт, т.с.с. қасиеттері əңгіме болады. 
«Кодекс Куманикус» сөздігінің қолжазбасы Венеция қаласындағы Əулие Марктің кітапханасында сақталған. Жазылған жылы деп 1303 жыл көрсетілген. 
ХІV-ХV ғғ. түрік тілінің қыпшақ тобының қыпшақ-ноғай топшасы ішінен, қазақ тілі тазаланып шығады. Бұл топшаға қазақ тілімен бірге ноғай, қарақалпақ тілдері кіреді. 
Дешті-Қыпшақ пен Ноғай ордасында халық жырауларының шығармашылық өнері өркендейді. Халықтың бірлік-ынтымағы мен Отанына махаббатын отты жырларына өзек еткен Сыпыра жырау мен Қодана-тайшы (ХІVғ.), Асан қайғы мен Қазтуған (ХV-ХVІ ғғ.) сияқты дарынды жыраулар есімі кеңінен белгілі. Қыпшақтың батырлар жыры туып қалыптасады.
Оңтүстік Қазақстанның отырықшы-егінді алқабында ислам басты дінге айналады, «Яссауйя», «Нахшбандийя» сопылық ағымдарының əсері күшейеді, көшпелі халық шаманизм мен ата-бабалар рухына табынатын күйінде қала берді. 
ХІV-ХV ғасырларда Моғолстанда тұратын халықтардың ауыз əдебиеті, салт-дəстүрлері, діни сенім-нанымдары одан əрі дами берді. ХV ғасырдың орта кезінде Қазақстанды мекендеген Əбілхайыр хан иелігіндегі халықтың бір бөлігі Шыңғыс əулетінен шыққан сұлтандар Жəнібек пен Керейдің басшылығымен Моғолстан жеріне барып қазақ хандығын құрды. Бұл оқиға дулат руынан шыққан Мұхаммед Хайдар Дулатидің «Тарихи Рашиди» атты еңбегінен көрініс тапты. Белгілі шығыстанушы В. В. Бартольд бұл шығарма туралы былай дейді. «На персидском языке написан исторический труд Мухаммеда Хайдара, по отзыву европейских ученых единственный замечательный литературный труд».
«Тарих Рашидидің» Қазақстан тарихы үшін құндылығы шығарманың қазақтар жайында, қазақ атауы жайында, қазақ хандығының тарих сахнасындағы алғашқы қадамдарына арналғандығында болып табылады. 
ХІV ғасырдың орта кезінен бастап, Қазақстан далаларында үстем дін болып, ислам орнықты. Оған ұлы ұлыс хандарының, əсіресе Өзбек ханның жүргізген саясаты ықпал етті. Көшпелілер сырттай мұсылмандықтың барлық белгілерін қабылдасада, бұрынғы табынған ескі сенім-нанымдарын пайдалана отырып, Тəңірі, Алла, Құдайды бірдей қабылдап, белгілі бір синкретикалық діни жүйе құрды. Ата-баба рухын-аруақты қастерлеу көшпенді санасында мықты сақталып қалды. 
Қазақстанда исламды насихаттау мақсатында сопылық ағымдар Яссавиия мен накшбандия жұмыс істеді. Олар қыпшақ тілінде арнаулы діни трактаттар жазып халық арасына таратты. Қазақтар арасында Мұхамбет пайғамбардан бастап, мұсылман əулиелері Арыстан баб, Ысқақ Баб, Қожа Ахмед Яссауидің беделі ерекше зор болды. 
Арыстан Баб, Қожа Ахмед Яссауи кесенелеріне, өзге əулиелердің кесенелеріне барып, түнеуге, рухани қуат алуға үлкен мəн берілді. Көшпелі қазақтар араб, парсы елдерінің халық ағарту саласында жетістіктерін пайдаланып, «Мешіт-киіз үйлер», «Медресе-киіз үйлер» ашты. Оларды ислам дінінің қағидалары, «Құран», т.б. əдебиет араб тілінде оқытылды. Осы кезеңде көшпенділер арасында шығыс поэзиясының классиктері Фердаусидің, Рудакидің, Низамидің дастандары, О. Хайямның рубаяттары тарала бастады. Кейіннен шығыс поэзиясы қазақтың батырлары жырларының қалыптасуына негіз болды.
ХІІІ-ХІV ғасырлар қыпшақ тіліндегі əдебиеттің өркендеген уақыты еді. Бұған ұлы ұлыстағы қалалық өмірдің жақсы дамуы, араб-мұсылман мəдениетінің, араб жазуының тарауы əсер етті. Өкінішке орай, ол кезеңнің əдеби ескерткіштері бізге аз жетті. Сондай ескерткіштердің бірі 1310 жылы жазылған Насреддин Рагбузидің «Қисса уль Əнбия» атты еңбегі. Бұл дастанның мазмұнын оғызқыпшақ тіліне аударған Таяу жəне Орта Шығысты мекендеген арабпарсы жұртшылығының аңыздары мен əңгімелері құрайды. 
Мұнда халифтар, пайғамбарлар туралы аңыздар, космоногиялық əпсаналар, өлеңдер мен əндер бар. «Қиссауль энбияның» көптеген көріністері кейін қазақ ертегілерінен орын алды. ХІV ғасырда Өзбек ханның тұсында өмір сүрген Құтбы ақын азербайжан ақыны Низамидің «Хосроу жəне Шырын» атты поэмасын қыпшақ тіліне аударып, таратты. Осы кезеңде Қазақстанды мекендеген халық арасында қыпшақ жəне араб тілінде жазылған М. Хорезмидің «Мухаббат-наме» поэмасы, Сайф Сарайидің, Дүрбектің т.б. шығармалары кең таныс болды. 
«Мухаббат-наме» – ХІV ғасырда түркі тілдес халықтар тілінде туған тамаша жазба ескерткіштердің бірі. Поэманың араб жəне ұйғыр əліпбиінде жазылған екі нұсқасы белгілі. 
Дастанның Сыр өзенінің жағасында жазылғаны туралы автордың өз сөзінен білуге болады. Поэманың композициясы сұрақтар мен жауаптарға құрылған. Негізгі мазмұны махаббат, əділдік, адамгершілік, имандылық мəселелеріне арналған. Хорезми өз шығармасында халықты бабалар дəстүрін ұмытпауға, байлыққа мастанбауға, қарапайым болуға шақырады. 
Біздің заманымызға Сайф Сарайидің «Түркі гүлістаны» жəне «Жəдігернаме» дастандары жетті. Сарайидің бірінші дастаны тəжік ақыны Саадидің «Гүлістан» поэмасының еркін аудармасы болып табылады. Бірақ Сараи Саадиді сөзбе-сөз аудармай, оның поэмасының сюжетін пайдалана отырып, Саади поэмасына жауап түрінде жазды. 
Сайып келгенде, Қазақстанда орта ғасырларда рухани мəдениет жоғары деңгейде дамып, кейінгі кезеңдердің мəдениетінің одан əрі өркендеуіне игі ықпал етті. 
Негізгі терминдер мен ұғымдар
Қыпшақ тілінің таралуы.
«Кодекс Куманикус» - қыпшақ сөздігі. 
М. Дулати жəне оның «Тарихи Рашидиі». Ислам діні – рухани құндылық ретінде.
Қасиетті əулиелердің даңқы.
«Мешіт-киіз үйлер», «медресе-киіз үйлер». 
Шығыс классиктері шығармаларының таралуы.
Хорезми, Құтбы, Сараи, Дүрбек жəне басқа ақындар шығармашылығы.
Сұрақтар мен тапсырмалар
   1. Алтын Орда мемлекетінде қандай тіл қолданылды?
   2. Қыпшақтардың сөздігі «Кодекс Куманикуста» қандай мəселелер қамтылған?
   3. М. Х. Дулатидың «Тарихи Рашидиі» не жөніндегі шығарма?
   4. Өзбек хан тұсында рухани мəдениет қалай дамыды?
   5. ХІV-ХV ғасырларда қандай ақындар өмір сүрді жəне олардың шығармаларын атаңыз.  
VІ. Дəстүрлі қазақ мəдениетінің рухани құндылықтары 
(ХV-ХVІІІ ғғ.) 
Орта ғасырлардағы қазақтың рухани мəдениетінің мазмұны. ХV-ХVІІІ ғасырларда қазақтардың басым көпшілігі көшпелі ғұмыр кешті. Олар бір жаратушы құдайға, яғни Аллаға сенді. Көшпелі қазақтардың ғасырлар бойы жинақтаған рухани құндылықтары арасында жоғары əділдікке, өмір күшіне сену, сəттілік жəне даналық көзі ретінде аспан нұрына «құт-берекеге» сенушілік басты орын алды. 
Қазақ жұртшылығының шаруашылық өмірінде көшпелі мал шаруашылығы шешуші рөл атқарып, оның бүкіл тыныс-тіршілігінің ең басты негізі болып табылды. Көшпелі мал шаруашылығы қазақтар үшін тек тамақ асыраудың ең басты жолы болып қана қоймай, олардың барлық материалдық жəне рухани құндылықтарын анықтайтын факторға айналды.
Көшпелі əлемнің басты ерекшеліктерінің бірі – бүкіл қоғамға əскери сипаттың тəн болуы. Əрбір көшпелі – туа біткен жауынгер, құралайды көзден атқан мерген, аттың құлағында ойнаған шабандоз болғандықтан, көшпелілердің орасан зор армияларының болуы ешкімді де таңдандырмаған. 
Көшпелілер кез келген уақытта ер адамдарды өз араларынан шаруашылықтан босатып, əскер қатарына жіберіп отырған. Кəмелетке толған əрбір жасөспірім дайындалған жауынгер болды. Бұған жас ұрпақты мақсатты тəрбиелеу жүйесі, əскери жаттығулар, əскери-спорттық жарыстар, жалпы көпшілік болып жабыла аң аулау, əскери қимылдарға үнемі қатысу игі əсер етті.
Діни сенім-нанымдарда, көркемсурет жəне зергерлік өнердегі «Аң стилінде», халық ауыз əдебиетіңің батырлар жырларында əскери өнерді мадақтау айқын көрініс тапты. Қолданбалы өнерде, ең əуелі қару-жарақты əсемдеуге ерекше көңіл бөлінді.
Қазақтың ежелгі замандарда қалыптасқан ауыз əдебиетінде, ертегілер мен батырлар жырларында «толарсақтан саз кешіп» ел қорғаған батырлардың ерлік істері мадақталып, халыққа үлгі етілді. Сонау ноғайлы заманынан, ғасырлар қойнауынан келіп жеткен бұл жырлардың кейіпкерлері Ер Тарғын, Ер Қосай, Қарасай-Қазы, ОрақМамай, Алпамыс, қарақыпшақ Қобыландылар көшпелі халықтың мұң-мұқтажын жоқтаған, оны сыртқы жаулардан қасықтай қаны қалғанша қорғаған қас батырлар еді. 
Көшпенділер мəдениетінің өз нысандары болды. Ол нысандар көшпенділердің өздерін қоршаған ортаға, əлемге, өмір салтына деген философиялық көзқарастарынан туындады. Əлем мен тұрмыс философиясы бір-бірінен бөлектендірілмей, бірлестіре қарастырылды. Əрбір нəрсенің, заттың өз мəні, мағынасы, философиялық анықтамасы болды. Қазақтар тұрмысынан адам мен космос арасындағы байланыс анық көрініс тапты. Адам мен Космостың бірлігі өмір бастамасымен, бабалармен байланыстың көрінісі ретінде санаға сіңірілді. Қазақтардың осындай ұғымдарымен аға буынды сыйлау жəне бабалар рухына табыну байланысты болып табылады. Сондықтан ғасырлар бойы қазақтар арасында «Жеті ата» ұғымы, «үш жұрт» ұғымы, жалпы бір ру адамдарының бір-біріне деген ыстық ықыласы, қажет болған жағдайда бір-біріне  көмектесуге дайын тұруы берік қалыптасты. Өздерінің балаларына, ет-жақын адамдарына туысқандық сезімін көшпенді қазақтар «айналайын» деген сөзбен жеткізді. «Айналайын»сөзі – «өзіңнен айналдым», «Өзіме сенің ауруларыңды қабылдадым» деген мағынаны білдірді. Аспан мен Жердің арасында өмір сүрген көшпенділер табиғаттың шын мəнісіндегі перзенттері болып, табиғатпен етене араласып өмір сүрді.
Ғасырлар бойы қалыптасқан ертегілері мен аңыздарында көшпенділер өздерін «аспанның адамы» етіп көрсетті. Көшпенділер арасында берік қалыптасқан Аспан мен Жердің үйлесімдігі идеясын кезінде Ш. Уəлиханов жазды. 
Көшпенді қазақ өмірінде ер жігітке тəн жүректілік, батырлық, қайсарлық, өжеттік, т.б. қасиеттер ерекше қастерленіп, ондай қасиеттерге ие адамдар ал арасында «қаһарман», «мəрт», «азамат» атанды. «Қазақ» деген атаудың өзі «нағыз», «қас» деген мағынадан туындаған болуы керек. 
Көшпенді қазақтардың өркениетке қосқан зор үлесі – олардың ХІ ғасырдан бастап қолданған киіз үйлері. 
Қазақтардың киіз үйінің құрылысы көптеген нысандық рөл атқарған, Шеңбер формалы киіз үй – Əлем мен Космос арасындағы байланысты бейнелеген. 
Қазақтар мəдениетіне тұрмыстың төртмəнділік жүйесі тəн болған: айдың төрт жолы, дүниенің төрт бағыты, төрт зілзала. 
Қазақ қоғамының шаруашылығы, тұрмыс-салты адамдар арасында демократиялық қарым-қатынастардың берік орнығуына ықпал еткенін атап өткен жөн.
Көшпелі мал шаруашылығы жəне оған байланысты көшпенділік өмір қазақ халқының салт-дəстүрлері мен тілі жөнінен біртұтастығын қамтамасыз етуге жағдай жасады. Өйткені қысыжазы төрт түлік малға жайлы қоныс іздеп шарқ ұрып көшіп-қонып жүрген қазақтарға ағайындық, туысқандық қатынастардың берік орнығуы игі нəтижелерге қол жеткізді. Тек осындай ынтымақтық пен туысқандықтың, сондай-ақ басқа түскен қиындықтарды бірге көтерудің арқасында көшпенді қазақтар табиғаттың тылсым күштеріне төтеп бере алды. 
Төрт түлік мал ішінен қазақтар жылқы малын ерекше қастерлеген. Қазақ жылқылары аудандарына қарай адай, батыс қазақстандық, жетісулік жəне найман жылқысы болып бөлінді. Жылқыларды қазақтар сыртқы пішініне, жүрісіне, қасиетіне қарай «қазанат», «жорға», «жабы» деп бөлген. Батырлар мінетін жылқы малына халық «арғымақ», «тұлпар», «сəйгүлік»  тəрізді ат беріп, ерекше қастерлеген.
Қазақ өзінің əлеуметтік тұрмысын төрт түлік малсыз – жылқы, түйе, қой жəне сиырсыз көз алдына елестете алмаған. Сондықтан қазақ амандасқанда, ең əуелі «Мал-жаның аман ба?» деп сұрайтын болған. Оның мəнісі: қазақ үшін мал жай ғана мал емес, бүкіл тіршілігінің көзі, мал болмаса, оның күні қараң, малсыз ол өмір сүре алмайды, сондықтан да қазақ малды əрқашан өз өміріндегі құндылықтар арасында бірінші кезекке қоятын болған. 
Қазақ халқының ғасырлар бойы қалыптасқан түсінігінше төрт түлік мал дүниенің төрт бағытын: жоғары-төменді, оң мен солды бейнеленген. Төрт түлік малдың ең қасиеттісі болып жылқы саналған. Ол жоғары дүниенің нысанын, даналық əлемін, бабалар əлемін бейнелеген. Қазақтардың осынау түсінігі бала туу, үйлену жəне жерлеу дəстүрлерінен айқын көрініс тапты. Ат – ақыл-ойдың нысаны, жоғары əлем нысаны, сондықтан ол адамды о дүниеге кетерде бірге шығарып салуы қажет деп санап, жылқыны иесімен бірге жерлейтін болған. Сый-сияпат, кəделі жерлерде, құдалыққонақтықтарда халық ер-азаматтарға ат мінгізіп, шапан жапқан. 
Жылқы: құлын, жабағы, тай, құнан, байтал, дөнен, қулық, бесті бие, ат сəурік, айғыр деп ажыратылады. 
Көшпенділер түйе малын өсіруге де ерекше мəн берген. Ол түсінікті де. Түйе – өте көнбіс, күшті жануар. Көшпенділер қоныстанған Еуразияның орасан зор кеңістігін алып жатқан шөл жəне шөлейтті аймақтарда бір аптаға дейін су ішпей, қомына орасан ауыр жүкті артып алып, мыңқ етпей жүре беретін түйеден басқа жануарды іздеп табу қиын. Ал оның дəмі тілдің ұшын иіретін, хош иісті, көп ауруға шипа болатын, тоқтығы, тамақтығы керемет шұбатын қайда қоясыз?
Қазақстанның солтүстігі мен шығысынан басқа аймақтарында түйенің екі түрі – қос өркешті (бактриян) жəне бір өркешті түйе өсірілді. 
Түйе малы жасына жəне жынысына қарай, бота, тайлақ, буыршын, науша, інген, атан, бура деп, қасиетіне қарай, мая, желмая, нар, аруана, жампоз, қоспақ, үлек, т.б. болып бөлінеді. 
Қой: қозы, марқа, тоқты, бағлан, тұсақ, азбан, ісек, саулық, қошқар болып; ешкі: лақ, туша, бөрте, шыбыш, серке болып жіктеледі.
Сиыр жасына қарай былай аталады: бұзау, баспақ, торпақ, тана, тайынша, қашар, құнажын, дөнежін, сиыр, өгіз, бұқа. 
Халық ұғымы бойынша əрбір малдың өз иесі болған, мысалы түйенің иесі, пірі – Ойсылқара, жылқының пірі – Қамбар ата, сиырдың пірі – Зеңгі баба, қойдың пірі – Шопан ата, ешкінің пірі – Шекшек ата аталған. Бұл түсініктер мен аңыздар бізге ғасырлар қойнауынан, сонау көне түркілер заманынан, одан кейін ноғайлы кезеңінен келіп жеткен деуге негіз бар. Олай дейтініміз, Қазақстан мəдениетінің «аспан астындағы мұражайы», 362 əулиенің отаны саналатын Маңқыстау өңірінен табылған қорымдық-қауымдық тас ескерткіштер арасынан төрт түлік мал пірлерінің тас мүсіндерін де, тасқа ойылып, қашалып салынған суреттерін де көптеп кездестіреміз. Олардың арғысы ХІ ғасырдың, бергісі ХVІІІ-ХІХ ғасырдың туындылары.
Мал шаруашылығының қыр-сырын жете меңгерген көшпенділер мал өнімдерін тұрмыстық салада молынан қолданды. Жылқы сүйегін өңдеп қобди сандықтар бетін өрнектеді. Күзеп алған мал жүнінен мықты арқан есті. Сиыр мүйізінен тарақ, тақта жасады. Қой жүнінен киіз, текемет басып, кілем, сырт киім тоқыды, түйе жүнінен шекпен, кеудеше, шұлық тоқылды. 
Сөйтіп, көшпелілер өз тұрмысына мал баласын ерекше қастерлеп, оның басын көбейтуге, қамқорлап-бағуға барынша күш-жігерлерін салып отырды. 
Көшпелілер өмірі жəне тұрмысының өз мəні мен сəні болды. Олар көктеуге, жайлауға, күзеуге, қыстауға көшу сəттерін асыға күтетін болған. Себебі көшпелілер көбіне  шағын ауыл-ауыл, ру-ру болып  томаға-тұйық өмір кешкен. Ал көшіп-қонудың нəтижесінде оларға бір-бірімен көрісудің, амандасудың сəті түсті, көбіне жылап көрісетін болған. Мүмкін қазақ халқының ұлттық ерекшеліктерінің бірі – қонақжайлығының сыры да осымен байланысты болар. Өмірлерінің көп бөлігін табиғат-анамен, төрт түлік малмен бірге өткізген қазақтардың тұрмысын, мінез-құлқын ұлы суреткер Абай өзінің атақты «Жаз» атты өлеңінде былай суреттеген.
Жаздыкүн шілде болғанда,
Көкорай шалғын, бəйшешек
Ұзарып өсіп толғанда;
Күркіреп жатқан өзенге Көшіп ауыыл қонғанда:
Шұрқырап жатқан жылқының,
Шалғыннан жоны қылтылдап, Ат, айғырлар, биелер.
Бүйірі шығып, ыңқылдап,
Суда тұрып шыбындап,
Құйрығымен шылпылдап, Арасында құлын-тай Айнала шауып бұлтылдап.
Жоғары-төмен үйрек-қаз.
Ұшып тұрса сымпылдап.
Қыз-келіншек үй тігер,
Бұрала басып былқылдап,
Ақ білегін сыбанып, Əзілдесіп сыңқылдап.
Мал ішінен айналып,
Көңілі жақсы жайланып,-
Бай да келер ауылға,
Аяңшылы жылпылдап.
Сабадан қымыз құйдырып,
Ортасына қойдырып,
Жасы үлкендер бір бөлек, Кеңесіп, күліп сылқылдап.
Жалшы аңдыған жас бала
Жағалайды шешесін:
Ет əпер деп қыңқылдап. Көлеңке қылып басына,
Кілем төсеп астына, Салтанатты байлардың Самаурыны бұрқылдап.
Білімділер сөз айтса,
Бəйгі атындай аңқылдап, Өзгелер басын изейді, Əрине деп мақұлдап. Ақ көйлекті, таяқты
Ақсақал шығар бір шеттен:
Малыңды əрі қайтар деп, Малшыларға қаңқылдап.
Бай байғұсым десін деп, Шақырып қымыз берсін деп, Жарамсақсып, жалпылдап.
Шапандарын белсенген,
Асау мініп теңселген, Жылқышылар кеп тұрса, Таңертеңнен салпылдап.
Мылтық атқан, құс салған, Жас бозбала бір бөлек Су жағалап қутыңдап. Қайырып салған көк құсы, Көтеріле бергенде, Қаз сапырса жарқылдап.
Өткен күннің бəрі ұмыт,
Қолдан келер қайрат жоқ,
Бағанағы байғұс шал
Ауылда тұрып күледі,
Қошемет  қылып қарқылдап. 
Қазақ оюлары нысандар ретінде. Қазақ халқының асыл мұрасы, үлкен өнерінің бір түрі – қолөнер туындылары. Қолөнер бұйымдарын жасауда шеберлер артына көптеген мұра қалдырып кеткен. Халық таланттары қолөнер жұмыстарына биік талғаммен қарап, қолданылатын орнына қарай өзіндік нақыштарын дəлме-дəл таба білген.
Ою тарихы – адамзат тарихы, адамның қоршаған ортаны тануына, сана-сезімнің жетілуіне, эстетикалық тəрбие алуына, ұрпақтанұрпаққа асыл мұралар қалдыруына үлкен үлес қосатын өмірмен өзектес.
Ою – нағыз шежіре. Ғасырлар бойы ата-бабамыздың тарихын шашау шығармай, бүгінге дейін жеткізген өнерінің бірден-бір куəсі. Кейінгі ұрпақ осы оюлар арқылы мыңдаған жылдар желісіндегі тіршіліктің тынысын, адамзаттың əдет-ғұрпын мəдениетін, кəсібін, оның бастан кешкен барша қайғы – мұңы мен таңдай қақтырар, тамсантар дəуір мен гүлденген шағын, табиғаттың мың құлпырған бояуын жəне жан-жануарлар дүниесін танып біледі. Сондықтан да ою-өнеріне жай кездейсоқтықтан туған нəрсе деп қарамай, оған көп көңіл бөліп, ұрпақтан-ұрпаққа жалғастыру – борышымыз. Өйткені, бүгінгі өнердің бастау бұлағы сол өнерден сусындап, содан нəр алып отыр емес пе?
Қазақ халқының арасында дамыған қолөнер салалары – киіз басу, тоқыма тоқу, күнделікті тұрмыста басты орын алады. Оюөрнекті киіз басу, əсіресе, ерекше ұлттық өрнектермен тоқылған алаша, сырмақтар, қолдорба, қоржындар жасау жоғары дəрежеге жетті. Қазақтың ұлттық қолөнер туындылары көрнекті бұйымдары кең-байтақ қазақ даласынан əрі асып, тіпті шетелдерге де əйгілі болды. Ұлттық оюдың адам баласына  тигізер үлкен əсері бар. Ол адам ойын бір жүйеге келтіреді, сондай-ақ жүйке қызметін реттеп, ашуды, қайғыны басуға ықпал етеді.
Қандай ою-өрнек болмасын кездейсоқ жасалынбайды, сол себепті де оған шығармашылық туынды ретінде қарау қажет. Ою-өрнекте адамның ой-арманы мен қиялы тоғысып жатады. Мысалы, халық шеберлерінің қолынан шыққан қолдорбаға назар аударыңызшы. Жіті қараған адам дөңгелек, ілгек, төрт құбыла, үшбұрыш пішіндер мен таңбаларды көрер еді.
Енді сол таңбалардың мəніне  тоқталайық. Дөңгелек, бұл адам баласының əлем ғылымы ұғымынан туған, əлем кеңестігінен алынған ай, күн, жер негізі. Ежелден қазақ халқы айға, жерге табынғаны мəлім. Мысалы, «ескі ай есірке, жаңа ай жарылқа». Шеңбер (дөңгелек) – үзілмес бағыт, мəңгіліктің нысаны. Шеңбер арқылы ата-бабаларымыз ұрпағының үзілмес мəңгілікке жалғасатынына сенді жəне солай болып та келеді.
Қазақ оюындағы ілгекке ұқсас белгі – «өмір жолы». Адам баласы дүниеге келгеннен кейін дөңге де шығады, ойға да түседі. Мұның өзі адам баласының өмірі ешуақытта тақтайдай жазық емес екендігін айна-қатесіз дəлелдейді. Ағартушы Мəшһүр Жүсіп Көпеев айтқандай «бұл дүние – бір күн базар, бір күн мазар».
Ою-өрнектерінде квадраттық (шаршылық), төртбұрыштық элементтер көп кездеседі. Оның да мəні бар. Төрт құбыла – дүниенің төрт бұрышы. Атам қазақ дүниенің қай бұрышында жүрсе де, амандық тілеумен өткен. Ал үшбұрыш (тұмар) ұғымына келсек, жер үсті аспан болса, онда үш бұрышымыз аспан, жер, су белгісіне келетін сияқты. «Аспаның ашық болсын, суың таза болсын, денсаулығың мықты болсын» деген тілеулер  қазақта көп айтылады. Осындай деректерге сүйене отырып, ұлттық ою-өрнегіміздің өзіндік  ерекшеліктері мен қасиеттерін жас ұрпаққа ұғындыра білу, халқымыздың төл өнерін насихаттау – ұлттық парызымыз.
Атбегілік жəне құсбегелік – көшпенділер тəжірибесі. Көшпенділер өмірі мал шаруашылығымен тығыз байланысты болғандықтан, олардың арасында малды емдеудің шеберлері мен жүйрік аттарды əртүрлі жарыстарға, бəйгелерге дайындайтын атбегілер өсіп жетілген. Əсіресе, атбегілер халық арасында  үлкен беделге, сенімге ие болып, бүкіл елдің, тайпаның, рудың абыройын ақтайтын, сəйгүліктерді жарыстарға ерінбей – жалықпай, алдын ала, үлкен шеберлікпен дайындайтын болған. Бұл жөнінде көркем əдебиетте бірқатар мысалдар  баршылық. Мысалы, Ілияс Жансүгіровтің «Құлагер» поэмасында XIX ғасырдың аяғында 
Ереймен өңірінде өткен Сағынай байдың асы туралы, осы асқа Қазақстаннан жəне көршілес елдерден келген атышулы тұлпарлар мен оларды дайындаған атбегілер жөнінде тамаша суреттелген. 
Қазақ халқының ұлы ақыны Абайдың «Аттың сыны» өлеңінде: Шоқпардай кекілі бар, қамыс құлақ, Қой мойынды, қоян жақ, бөкен қабақ. Ауыз омыртқа шығыңқы, майда жалды, Ой желке, үңірейген болса сағақ. Жуан, тақыр бақайлы, жұмыр тұяқ, Шынтағы қабырғадан тұрса аулақ.
Жерсоғарлы, сіңірлі, аяғы тік
Жауырыны етсіз, жалпақ тақтайдай-ақ. Тығылмай һəм сүрінбей жүрсе көсем, Иек қағып, еліріп жүрсе əсем.
Шапса жүйрік, мінсе берік, жуан, жуас,
Разы емен осындай ат мінбесем
Аяңы тымақты алшы кигізгендей, Кісіні бол-бол қағып жүргізгендей.
Шапқан атқа жеткізбес бөкен желіс
Ыза қылдың қолыма бір тигізбей,дегеніне қарағанда, тұлпарлардың өте сирек кездескендігін, халық айтқандай «мыңнан тұлпар» болатынын байқауға болады.
Көшпелілер өркениетінің тағы бір құндылығы – аңшылық жəне құсбегілік. Ең алдымен, аңшылық-саятшылық көшпелілер үшін күнкөріс, тіршіліктің өзекті бір саласы болып келген; сондай-ақ ол əскери жаттығудың, шынығып-шыңдалудың тамаша үлгісі болған.
Ел ішіндегі ит жүгіртіп, құс салған, қақпан-тұзақ құрып, тор жайған жалғыз-жарым аңшылықты айтпағанда, көшпелілер арасында бүкіл ру-тайпа болып қотарыла көтерілетін, сөйтіп байтақ өңірді қаумаласа сүзетін аңшылық дəстүрлері болған. Мұндай жойқын аңшылықтың із-сорабы, белгі-айғағы ретінде Үстірт үстіндегі «Құпия сызық» деп жүрген əйгілі қалта ауыз ұра қазбаларды, кезінде Шоқан Уалиханов таңдана жазған, күні бүгінге дейін ізі сайрап жатқан Іле өзені мен Тарбағатай арасындағы ұраны да айтуға болады.
Қазақ аңшылары өзінің тəлім-тəрбиесінің арқасында аңшылықсаяхатшылық үшін жүйрік ат, қыран құс, құмай тазы сияқты жанжануарлардың тілін таба баптап, қалауына көндіре алған. Осылардың ішінде қыран құстарды баптаудың ғасырлар бойы жинақталған мол тəжірибесін шын мəнісіндегі əрі өнер, əрі терең біліктілік десе де болғандай.
Қазақ арасында аңшылықтың кең тараған түрі – бүркітпен аң аулау, бүркіт ұстап саятшы болу, аңшылыққа ден қою. Бүркіт деп қазақ аңшылары жыртқыш құстардың ішіндегі аса тектісін, адам қолына тез үйренгішін атаған. Сонымен бірге қайратына сай қырандылығы, жүректілігі, қиырдағыны тез байқағыш, сезгіштігі де өзге құстарға қарағанда бүркіттің ерекше қасиетін көрсетеді.
Қазақ құсбегілері ұстаған бүркіттердің «Алтайдың ақиығы», «Қарағайдың қызыл балық сарысы» немесе «Қанішер қара», «Түменнің сары құсы» деп аталуы да бүркіттің ерекшелігіне қарай қалыптасқан ұғым.
Қазақ құсбегілері қолындағы құстың мекенжайына, мінезіне, əлді-əлсіздігіне, алғырлығына, сырт бітіміне қарай ат қояды. Мəселен, «Ақшегір», «Күйшіл», «Күн табан», « Шүңірек», «Кекшіл», «Садақ сан», «Ақиық», «Қанды балық», «Шəулі», «Сарсүмбі», т.б. Қазақ құсбегілері бүркіт атын жасымен де атайды. Бір жас – балапан құс, екі жас – түбіт, үш жас – тірнек, төрт жас – тастүлек, бес жас – мұзбалақ, алты жас – көктүбіт, жеті жас – қана, сегіз жас – жаңа, тоғыз жас – майтүбіт, он жас – барқын, он бір жас – баршын, он екі жас – шөгел, осылайша он бес жас, жиырма жасқа дейін атала береді.
Дұрыс бауланып, жақсы бап көрген бүркіт түлкі, қарсақ, қоян алады. Ал, кейбір өжет қырандар қасқыр, киік, арқарға да түседі.
Арқа құсбегілері ителгіге қоян, үйрек алдырса, Сыр бойының құсбегілері қырғауыл, құр, шіл, кекілік алдыратын болған.
Құсбегілер лашынды жоғары бағалаған. Сұңқар тұқымдастарының ішінде ақ сұңқарды сиректігі үшін мəртебе көріп, қолға түсіруге құмартса, лашынға қыранның алғырлығы үшін қызығады. Лашын кекті де қомағай құс. Сонымен қатар, қазақтар аң жəне құс аулау үшін жыртқыш құстар арасынан  сұңқарды, тұйғынды, тұрымтайды қолға үйретіп, пайдаланған.
Қорыта айтқанда, көшпенділердің өмірінде өзге халықтар үлгі тұтатындай көптеген құндылықтар болған.
Оларды қысқаша жүйелейтін болса: материалдық мəдениет құрамына кіретін киіз үйлері, көркем қолөнері, ас-суы, шаруашылығы мен аңшылық, құсбегілік тəжірибелері. Рухани  мəдениетін құрайтын құндылықтар арасынан əдет-ғұрыптарын, салт-дəстүрлерін, ерекше қонақжайлылығын, халықтың ауыз əдебиеті мен музыка өнерін атауға болады деп есептеймін. 
Негізгі терминдер мен ұғымдар
«Айналайын» ұғымы. Əскери дəстүрлер. 
«Қазақ» - еркін адам.
«Мəрт», «қаһарман», «азамат» ұғымдары. 
Қазақ киіз үйі құрылысының философиялық мəні.  
«Жеті ата», «Үш жұрт» ұғымдары. 
Төрт түлік малдың қазақ үшін мəні.
Сұрақтар мен тапсырмалар
   1. ХV-ХVІІІ ғасырларда қазақтардың сенім-нанымдары туралы айтыңыз. 
   2. Көшпенділердің өздеріне тəн қандай ерекшеліктері болды? 
   3. Көшпенділер арасында адамдардың қандай қасиеттері бағаланды?
   4. Көшпенділер мəдениетінің қандай нысандары (символдары) болған?   
________________
VІІ. Халық білімдері 
Уақытты анықтау əдістері. Халық уақытты анықтауда өзіндік бай тəжірибе жинақтап, оны қолданудың сəті мен жолдарын жəне соған лайықты сөз өрнектерін де таба білді. Жылды, тоқсанды, айды, аптаны, тəулікті бөлудің шаруашылыққа сай реті мен ыңғайын да ойластырып, келтіре білді. Ал мерзім, мезгіл өлшемдеріне келгенде халық өлшемі мен аталуы да бай. Ұлттық ұғымда мерзім – уақыттың, мезгілдің шамасы мен ұзақтығын білдіреді (Мысалы: бие сауым, күн, ай, тоқсан).
Мезгіл сол уақыттың бір сəтін ғана айқындайды. Мысалы: елеңалаң, кеш, түн ортасы, т.б. Қыс, көктем, жаз, күз мезгіл өлшемдеріне жатады. Мерзім өлшемдері: бір сəт, қас қағым, ə дегенше (1 сек), сүтпісірім (5-10), биесауым (1,5 сағат), етпісірім (2,5-3 сағат), жарты күн, бір күн (тəуліктік – 24 сағат), апта (7 күн), ай (30-31 күн), тоқсан (3 ай), жыл (365 күн ) немесе 12 ай, ғасыр (100 жыл). Адам өмірі де жас (1 жыл), мүшелмен (12 жас) есептеліп, бір мүшел (13 жас), екі мүшел (25 жас), үш мүшел (37 жас), төрт мүшел (49 жас), т.с.с. бөлінеді. Мерзім өлшеміне күн, ай аттары да жатады. Уақыт мезгілдерін анықтауда жəне оның жиіліктерін жіктеп, айыруда халық теңеулері мен өлшемдері əрі қызық, əрі анық, əрі түрге де өте бай. Мысалы: елең-алаң, құланиек, таң сəрі, құлқын сəрі, таң бозара алакеуім, таң біліне, таң ата, күн шыға, күн қызара, күн көтеріле, күн арқан бойы көтеріле, түске жақын, тал түс, шаңқай түс, талма түс, сəске түс, түс ауа, түс қайта, бесінді, екінді, кеш, көлеңке басы ұзара, күн бата, ымырт, іңір, апақ-сапақ, жөпелдеме, намаздыгер, ақшам (намазшам), ақшам жамырай, бейуақыт, қас қарая, түн қараңғысы, ай туа, түн ортасы, жұлдыз сөне, т.б. Бұдан тек уақыт шамасы ғана емес, халқымыздың таным-түсінік, ой əрі істің байыбының дəлелдеп береді. Мезгілді қазақтар күндіз көлеңкеге, түнде жұлдызға қарап та анықтаған.
Күн санау. Шығыстық ғылым мен дəстүрге сай қазақтар да уақытты ғасырдан бастап жылға, тоқсанға, айға, аптаға, күнге бөлген де оған жеке-жеке ат берген. Оны жыл санау, ай санау, күн санау деп атайды. 1. Дүйсенбі. 2. Сейсенбі. 3. Сəрсенбі. 4. Бейсенбі. 5. Жұма. 6. Сенбі. 7. Жексенбі. Күн санауды халқымыз өткен күндерді – алдыңғы күні, кеше, бүгін, келер күндерді ертең, арғы күні деп атайды. (Құдайдың күнінің бəрі сəтті) дейтін қазақ жұманы ислам дініне сəйкес қасиетті күн деп санайды.
Ай санау. «Көшпенді өмір сүретін, мұсылман болмаған түркілер жылды төрт маусымға бөліп, əр үш айды бір атпен атайды. Жылдың өтеуін сол тəсілмен белгілейді... Ай – отыз күннен тұратын уақыт өлшемі. Бір айлық уақыттың өтеуі айдың дəуір сүруімен есептелгендіктен жылдың он екі ден бір бөлігі де ай деп аталады» (М. Қашқари).
Халқымыз жылды он екі айға бөледі де, оны ай санау деп атайды. Бұл ерте кезден қалыптасқан дəстүр. Түркі халықтары жылды тағы да төрт маусымға (яғни тоқсанға) бөледі. Əр айдың атаулары немесе оны тоқсанға, яғни əр маусымға бөлуде табиғат құбылыстары, ауа райы ескерілген. Сондай-ақ оның шаруашылық жағынан үлкен мəнмаңызы бар. Бұл жағынан халқымыз үлкен шеберлік пен білгірлік танытқанын да айту керек.
«Ай – уақыт өлшемі, жылдың бөлігі. Айдың жердің бір айналып шығатын уақытына тең» («ҚСЕ». 1-том. 158-бет. 1972 жыл).
Шығыс елінде жыл басы наурыздан басталады.
Ежелгі астрономиялық есепте əр айға сəйкес келетін жұлдыз аттары да бар. Мұны жұлдыз ай деп атайды. Кейбір елдерде, сол сияқты Қазақстанның кейбір аймақтарында айларды жұлдыз ай атымен де атай береді. Сол сияқты рамазан айы деген де бар. Бұл қазақша жеке ай аты емес, ораза айы осылай аталады. 
 
Ай атттары
Қазақша                       Арабша                 Орысша
      1. Наурыз                       мұһамар                март
      2. Көкек (сəуір)             сапар                     апрель
      3. Мамыр                       раби I                    май
      4. Маусым                      раби II                  июнь
      5. Шілде                         жұмада I               июль
      6. Тамыз                         жұмада II              август
      7. Қыркүйек                   ражаб                    сентябрь
      8. Қазан                          шағбан                  октябрь
      9. Қараша                       рамазан                 ноябрь
      10. Желтоқсан                шаууал                  декабрь
      11. Қаңтар                      зұлқағда                январь
      12. Ақпан                       зұлқажжа              февраль
Жұлдыз аттары
Қазақ тілінде     Көне түркі тілінде     Арабша       Орысша              
      1. Тоқты               Қозы                             Хамал            Овен
      2. Торпақ             Үді                                Сəуір              Телец
      3. Егіздер             Ерентұз                        Зауза               Близнецы
      4. Шаян                Құшық                         Саратан          Рак
      5. Бикеш              Арыстан                       Əсет                Дева 
      6. Арыстан           Бидай басы                  Сүмбіле         Лев
      7. Таразы              Өлкі                             Мизам            Весы  
      8. Бүйі                   Шаян                           Ақырап          Скорпион
      9. Мерген              Сүрмерген                  Қауыс             Стрелец 10. Ешкімүйіз       Ұғылақ                        Жəді              Козерог
      11. Суқұйғыш       Көкек                           Дəлу              Водолей
      12. Балықтар         Балық                          Хұт                Рыбы
Халық өлшемдері. Халық өлшемдері – ұлт мəдениеті мен этнографиясының қызықты салаларының бірі болып саналады.«Халық айтса қалт айтпайды» деп тегін айтылмаған. Өйткені оны ата-бабаларымыз бірнеше ғасырлар бойы қолданып жəне сол арқылы өлшем негіздерін жасаған. Енді халық өлшемдерінің негізгі түрлеріне жеке-жеке тоқталсақ. Мұны халықтың өзі белгілегендей салмақ өлшемі, көлем өлшемі мен мөлшері, ұзындық өлшемі, қашықтық өлшемі, уақыт жəне мезгіл өлшемдері деп бөлуге болады.
Салмақ өлшемдерін халық былай жіктеген. Мысқал (1 гр), қадақ (750 гр), келі (1 кг), пұт (16 кг), батпан (100 кг). Бұл өлшемдермен бірге халық салмағынан жер ойылғандай, түйеге жүк болғандай деген сияқты бейнелеу, теңеу сияқты айшықты сөз өрнектерін қолданып, ауыр, жеңіл деген сөздерді де пайдаланады. Қариялар осы өлшемдерді күні бүгінге дейін қолданады.  
Көлем өлшемдері бір заттың не мал саны, көлемі мен мөлшерін, аумағын шамамен белгілейді. Мысалы: бір шымшым, бір шөкім, бір уыс, қос уыс, бір тілім (нан), бір түйір, бір қолтық, бір шүйке, бір құшақ, бір қап, бір шелек, бір қасық, бір тамшы, бір арқа, бір шана, бір арба, бір табақ, бір шоқ (үкі, тал), бір топ (адам), бір қарын, бір сандық, бір қалта, т.б. Мал саны мен көлемін де осылай шамамен ажыратады. Яғни, бір қора, бір отар, бір табын, бір үйір, он шақты, жиырма шақты. Заттың көлеміне, аумағына кейде бармақтай, шынашақтай, жұдырықтай, құмалақтай, етектей, алақандай деген теңеу сөздер де қолданыла береді. Сұйық заттарға мөлшер сөзі қолданылып, оны мөлшерлеп есептейді. Халық қалыңдық өлшемін де ұмытпаған. Мұны олар көбіне жылқы қазының жұқа, қалыңына қарай айтқан. Айталық бұлт, пышақ сырты, қылыш сырты (бұлар 3-5 мм шамасы), шынашақ, елі, бармақ (бұлар 1-2,5 см), екі елі, сере, табан (7-10 см), т.с.с. Басқа заттардың қалыңдығы да көбіне елімен, яғни саусақ қырымен өлшенеді. Оны елі дейді.
Ұзындық жəне қашықтық өлшемі мүлде екі ұғымды, екі түрлі өлшемді білдіреді. Ұзындық өлшемдерді бір заттың (таяқтың, арқанның) ұзындығын анықтайды жəне ол (1; 5 см), екі елі, үш елі, тұтам, сынық сүйем (14-15 см), сүйем (17-18 см), қарыс, кере қарыс (20-22 см), кез (50 см), аршын (75 см), құлаш (1,80-2 м), т.б. Сол сияқты ұзын, қысқа деген шамамен есептей береді.
Қашықтық өлшемдері жердің қашықтығын (ауылдың ара қашықтығына) қолданылатын өлшем екені белгілі. Бұл өлшем түрлері бұлайша аталады: адым (қадам) (1 м), таяқ тастам (1015м), əудем жер (100м), дауыс жететін жер (250-300 м), шақырым (1 км), иек астында, бір өбе астында (4-5 км),  қозы көш жер (5-6 км), көз ұшында (6-7 км), тай шаптырым (4-5 км), құнан шаптырым (8-10 км), ат шаптырым (25-30 км), бір күндік жер, айшылық жол, т.б. бұл межелер ауыл ішінде бұл күндері де жиі айтылады. М. Əуезовтың «Абай жолы» романында Абай ауылында қонақта болған Біржан салдың жаңа əніне ұлы ақын «Қозыкөш» деген ат берген гой. Өйткені əнші-композитордың салған əні қозыкөш жерден естіліп жатқан. Ел ішінде тереңдік, биіктік өлшемдері де бар. Бұған терең, тайыз, биік, аласа деген сөздер қолданылады. Бір айта кетерлік жай, жоғарыдағы аталған өлшемдер бір-бірінің орнына жүрмейді. 
Ауа райын бақылау, ыстық, суықты жəне оның өзіне тəн өлшемін белгілеуде де өзіндік тəжірибелері мен қағидалары аз емес. Қанжылым, жылы, ыстық, суық, салқын, мұздай, тағы да осылайша анықтап бір заттың, судың, астың немесе ауа райын белгілейді. Ауа райын жылы, ыстық, қапырық, қайнап тұр, күйіп тұр, аспан айналып жерге түскендей, ми қайнататын ыстық деп жаз айындағы күн райын айтса, қыста: шуақ, май тоңғысыз, суық, салқын, аяз, үскірік, бет қаратпас аяз, тіфу десе түкірік жерге түспейтін аяз деген теңеулер арқылы күннің қаншалықты суық екенін анықтап, соған сəйкес əрекет ете бастайды.  
XX ғасырдың басына дейін ел ішінде XVIII ғасырдағы Əз-Тəуке ханның басшылығымен жасалған əйгілі «Жеті жарғы» заң негізі құқықтық негізде шығын жəне құн мөлшерін де белгіледі. Дау-жанжал немесе ұрыс кезінде адам өлімі мен дене жарақатына сай айып, құн өлшемін бекітті. Мысалы: ер адам құны – 100 жылқы. Біреудің белін сындырған адам толық құнын төлейді. Ұрыс-төбелесте басбармақ сынса – 100, шынашақ сынса 20 қой төлейді. Дене зақымынан бала өлі туса: 5 айлық бала үшін – 5 ат, 5 айдан 9 айға дейінгі бала үшін əр айға бір түйе. Аталған заң негізінде 100 түйе 300 атқа немесе 1000 қойға теңестірілген (Ақиқат, №6. 1993, 43-бет). Бұл мөлшердің əлеуметтік, мемлекеттік маңызы да өте зор болды.
Саудада əр заттың, малдың құнын белгілеуде орайлы əдістер мен жолдар таба білген. Ақшалай саудада тиын мен теңгені, алтын, күміс жамды (қойтұяқ, тайтұяқ) сияқты құнды металдарды қолданған. Ал айырбас саудада əркімнің келісіміне сəйкес шамамен түйені – құлынды биеге, биені – бұзаулы сиырға, сиырда – тай, құнанға, тайды 3-4 қойға айырбастаған. Сөйтіп мал, бұйым саудасында да əр затқа лайық кесімді өлшемдері болған. Халық өлшемдерінің қырлары өте көп болған.
Халық емі. Емшілер емдеу əдістеріне байланысты əртүрлі аталды. Олардың арасында Бұхара жəне Самарқан медреселерін бітірген білімді адамдар болды. Олар Ибн Сина жəне басқа шығыс емшілерінің еңбектерімен таныс болды. Емшілер адам ағзасын жақсы білген. Оған қазақ тілінде кездесетін 150-дің үстінде медициналық терминдердің болуы дəлел. Əсіресе, хирургтер мен сынықшылар адам емдеуде үлкен табыстарға жетті. Мал шаруашылығымен айналысу көшпенділерге уытты тамақ ішуге мүмкіндік берді. Сусынға пайдаланған қымыздың салқын тиюге байланысты ауруларды емдеуге, асқазан, жүйке ауруларының аладын алуға өте пайдалы болды. Жылқы еті мен майының да емдік қасиеттері көп болды. Осы сияқты пайдалы тамақтармен қоректенген қазақтар денсаулығы мықты, денелері шымыр, табиғаттың дүлей күштеріне, ыстық-суығына қаймықпай қарсы тұра алатын халық болып өсіп жетілді. Емдік шөптер арасында халық жусанды, ерменді, дəрменені, шəлпиді, қараандызды, саумалықты, қымыздықты, көшаланы, аршыны, киік отын, қалампырды, тал қабығын, нарпозды, қара бұрышты, долананы, қарақатты, меңдуананы, ақсырғақты, итмұрын тəбірін, мия тəбірін, тобылғыны кеңінен пайдаланды. Сондай-ақ ауруларды емдеуге: аю жəне аққу өті, борсық, суыр, қаз, жылқы, қой майлары, т.б. жануарлар майлары, жас ет, сорпа, қымыз, шұбат, құрт, сары май, сүт, бал, киік, марал мүйіздері, т.б. азық-түлік өнімдері қажетке жаратылды. Халық емшілері соз ауруын емдеуді білген. Ол үшін əртүрлі шөп тамырларынан дайындаған тері шығаратын дəріні ауруға беріп, науқасты əбден терлету арқылы оның бойынан соз ауруын шығарған. Сары ауруды битпен емдеген. Əсіресе, сынықшылар сынықтарды емдеуде үлкен табыстарға жетті. Бас ауырғанда, қан қысымы өскенде қазақ емшілері қан алуды білген. Қан самай, маңдай, шынтақ, саусақ сырты, тілдің астынан арнаулы темір құралымен теріні кесіп алған. Қанды жаңа күлді немесе күйген киізді басып тоқтатқан. Нəрестелердің барлығы дерлік ұшырайтын «қой ауруын» маңдайды «қию» арқылы емші əйелдер өте жақсы емдейтін болған. 
Сынықшылар аяқ, қол, жамбас сынықтарын салумен қатар, шыққан сүйектерді өз орнына салатын болған. Сынған жəне шыққан сүйектің тұсын жылқы майымен сипай отырып салған, ісікті тұзды сумен қайтарған. 
Қазақтар өздері мекендеген жерлерді балшықтың, сордың, тұзды жəне минералды сулардың емдік қасиетін біле отырып, əртүрлі науқастарды емдеуге тиімді пайдаланған.
Сұрақтар мен тапсырмалар
      1. Қазақтың халықтық білімі арасынан уақыт мөлшерлері туралы əңгімелеңіз.
      2. Мезгіл өлшемдері қандай болған?
      3. Салмақ өлшемдері қандай болған?
      4. Ұзындық өлшемдері қандай болған?
      5. Қашықтық өлшемдері қандай болған.
       
VІІІ. Қазақтардың салт-дəстүрлері, туысқандық қатынастары
Қазақ халқының рухани мəдениетінің аса маңызды бөлігін ғасырлар бойы жинақталған салт-дəстүрлері құрайды. 
Дəстүрлер – жеке тұлғаның рухани-адамгершілік қасиеттерін қалыптастыруға бағытталған күрделі қоғамдық-қатынастар жүйесі.  Ол қасиеттерге – отанға жəне өз халқына, оның тарихына, мəдениетіне деген махаббат, оны қорғауға дайын болу, достыққа адалдық, бірлікке, ынтымаққа тырысу, туысқандықты жаңарту, антқа адал болу, аманат сақтау, түп-тамырыңды білу, ата-баба аруағын сыйлау, үлкендерді құрметтеу, əке үйін, «қара шаңырақты» дəріптеу, қонақжайлық, құдалық дəстүрлері, т.б. жатады. Сондай-ақ дəстүрлер құрамына ұлттық жəне діни мейрамдар да кіреді. 
Үйлену дəстүрлері. 
Қыз айттыру. Ата-аналар болашақ қалыңдықты баласы кəмелетке толмай тұрып, өздеріне тең, құрметті, текті жанұядан іздеген. «Қыз айттырудың» бірнеше түрлері болған. Ертеде көңілдес, дос адамдар балалары дүниеге келмей тұрып-ақ бір-бірімен «құда» болысқан. Бұны «атастыру» деп атаған. Балалары бесікте жатқанда құда болу «бесік құда» деп аталған. Бұлардан басқа құда болудың «қарсы құда», «сүйек жаңарту», т.б. түрлері болды. Балаларды үйлендіру «құда түсуден» кейін жүзеге асырылды.
Құда түсу. Құда түсу – қазақ халқының ежелден ұмытылмай келе жатқан міндетті дəстүрі. Жігіттің əкесі жақын жұрағаттарымен қызға құда түсуге келеді. Қыз əкесі құдалардың келуінен алдын ала хабардар, өзінің ағайындарын жинап, құдаларды үлкен салтанатпен қарсылап алады. Қыз əкесі «қош» айтқаннан кейін екі жақ бір-біріне дəстүрлі сый-сияпат – құда аттанар, ат байлар, құйрық-бауыр т.б. көрсетеді. 
Бата аяқ. Құдалар арасындағы соңғы келісім. Екі жақтың алғашқы құда түсудегі келісімінен кейін, күйеу жігіттің əкесі қалындық ауылына келіп, той уақыты, қалың мал мөлшері, кəдежора туралы келіседі. Бұл «бата аяқ» деп аталады. «Бата аяқ» кезінде ауқатты адамдар ірі сыйлықтар тарту еткен. Олар бес жақсы, орта жақсы болып бөлінген. «Бес жақсыға» – түйе ботасымен, бие құлынымен, бағалы зат немесе алтынның, күмістің құймасы кірген. 
Қалың мал. Құдалықтың ресми бөлігі аяқталғаннан кейін, күйеу жігіт жағы қалыңдықтың əкесіне мал түрінде қалың мал төлеген. Оның мөлшері құда болушылардың тұрмысына байланысты болған. Кедей құдалар 5-6 бас мал төлесе, ауқатты адамдар 200-500, кейде 1000 басқа дейін жылқы берген. Бұдан басқа той малы, анасына сүтақы, өлген адамдар, тірі адамдар ақысы (өлі-тірі) т.б. кəделер болған. Қыз жағынан келетін жасаудың құны мен мөлшері де қалың малдан кем болмаған. Қалың мал төлеу кезінде мүлтіксіз орындайтын «құрықбау», «қосақбау», «келін тілі», т.б. жоралғылар болған. Бұлар – мал бағатын адамдарға берілетін төлемдер. 
Киіт. Құдалар кетердің алдында қалыңдықтың əкесі оларға сыйлықтар тартатын болған. «Киітке» – мал жəне бағалы, жағалы киімдер тарту етілген. «Киітті» қалындық жағынан еріп келген құдаларға да тарту етіп, екі жағы сыйлық беру жөнінен кем түспеуге тырысқан. Біздің заманымызда қалың мал төлеу дəстүрі жойылғанмен, киіт беру дəстүрі сақталып қалды. 
Сүтақы. Ананың ақ сүті үшін төленетін төлем. Қыз жағында өтетін тойда қалыңдықтың анасына күйеу жағы тарту етеді. 
Құйрық-бауыр. Бауыр мен құйрықтан тұратын салттық қонақасы. Бұл құдалық бекітілді деген мағынаны білдіреді. Бұл салттан кейін шегінуге, яғни құдалықтан бас тартуға болмайды, ондай жағдайда келісімді бұзған жақ қалың малды кейін қайтарады. 
Қынаменде. Күйеудің ұрын келуі. Құда түсіп, уəде пісіп, қалың мал төлеген соң, күйеудің атастырған қалындығын алғаш көруге келген тойы қынаменде деп аталады. Əн, күй, би қатар жүргізілетіндіктен қынаменде жас жұбайлардың шаттық кешіне, жастардың махаббат мұратына жету символына айналады. Мұны кей жер қалыңдық ойнау, кей жерде ұрын келу деп атаған.
Тойбастар. Тойдың сəні тойбастарды əнші жігіт не қыз бастайды. Той бастағаны үшін жігіт (не қызға) той иесі рахмет айтып, сый-сияпат ұсынған. Тойбастарды бұрын елге белгілі ақындар мен əншілер басқарған . Мысалы, Баймағанбет сұлтанның Ақыл атты қызы ұзатылғанда тойбастарды атақты ақын Шернияз бастаған. Бұлардан басқа «Жар-жар», «Беташар», «Аушадияр», «Неке қияр», «Сыңсу», «Қоштасу», т.с. сияқты жоралғылар орындалған. Тəрбие, үлгі дəстүрлері.
Шілдехана. «Шелдехана» – жаңа туған балаға арналған той. Кешке жиналғандар сəбиге құтты болсын айтып, əн салып, домбыра тартып тойлайтын болған. 
Кіндік кесер. Қазақтарда «кіндік шеше» ұғымы бар. «Кіндік кесу» рəсімі ең құрметті əйелге, ақыл тоқтатқан əжеге тапсырылады. Бұдан кейін ол əйелге «кіндік кесер» жоралғысы тапсырылады. Кіндік кескен əйел ол жанұяның ең құрметті адамына айналып, баланың екінші анасы саналады. Жаңа босанған əйелге əкелінетін ет тағамы «Қалжа» деп аталады.
Ат қою. Қазақтар осы салтанатты рəсімге ерекше мəн берген. Əдемі аттар мен атақты адамдардың есімдерін беру арқылы соларға балам ұқсас болса екен деген пиғылды аңғару қиын емес. ХVІІІХІХ ғасырларда өмір сүрген адамдардың көпшілігіне «бай» атын (Мырзабай, Иманбай, Оңайбай, т.б.) беру ата-аналардың дəулетке ұмтылысы, балам бай болса екен сияқты армандарының нəтижесі деп түсіну қажет. Сонымен қатар, ат қоюға бала туған кезде қалыптасқан əртүрлі жағдайлардың ықпалы аз болған жоқ. Мысалы, Наурызда туғандар – Наурызбай, жайлауда туғандар – Жайлаубай, айтта туғандар Айтбай, т.с.с. болып кете берген. Баласы тұрмағандар балаларына құлаққа түрпідей тиетін аттар қойып, сол арқылы ұрпағын сақтап қалуға тырысқан. Күшікбайлар, Түлкібайлар, Қасқырбайлар осыдан келіп, шыққан. Ылғи қыз туған ата-аналар ұл көру арманына қыздарына Ұлболсын, Ұлтуған, Жаңылсын, Ұлмекен аттарын қойып жетпек болған.
Бесікке салар. «Бесік» – халық ұғымында қасиетті жəне бала үшін өте ыңғайлы ұя. Салт бойынша бесікке баланы ру анасы, жұрттың бəріне аса құрметті жасамыс ана салады. Салт дəстүрлі «Бесік жырымен» қабат жүреді. Бесікке бала салынғаннан кейін, əжеге «бесік салар» сыйы тарту етіледі. 
Қырқынан шығару. Туғанынан бастап қырық күн өткен соң, əйелдер баланы суға түсіріп, шашын жəне тырнақтарын алады. Əйелдерге баланың ата-анасы сыйлықтар тарту етіп, жиналғандарды дастарханға шақырады. 
Тұсау кесер. Бұл салтанатты бала жүре бастаған кезде өткізеді. Жіңішке ала жіппен баланың аяғын тұсаулағаннан кейін, шапшаң, пысық көп балалы салиқалы адамға тұсау кесуді сеніп тапсырады. Салт əн-күймен, өмірде баланың ісі оңға бассын деген игі тілектермен қоса жүргізіледі. Ертеде тұсауы кесілген балаға ат жəне ер тарту етілген. 
Базарлық. Алыстан жолаушылап келген адамның жақындарына жəне таныстарына əкелетін аса қымбат емес сыйлары. 
Бастаңғы. Ата-аналар үйден жолушылап кеткенде, ересек балалардың өз қатарына ұйымдастыратын жастар кеші. Ол ойынсауыққа толы болған. 
Енші. Əке үйінен бөлініп, отау тігетін балалардың үлесі. Ол дүние жəне мүліктен тұрған.
Көгентүп. Егер қонаққа туыс адам немесе жақсы таныс баламен келсе, үй иесі балаға мал (бұзау, құлын, қозы) тарту еткен. 
Ашамайға мінгізу. Бұл салтанатты дəстүрдің бала тəрбиесі үшін үлкен маңызы бар. Бала 6-7 жасқа келгенде, туысқандар жиналып, оны ерттелген атқа мінгізеді, қолына қамшы береді, оған жігіт болдың дейді. Атасы бата беріп, əжесі шашу шашады, арты үлкен тойға ұласады. 
Сүндет тойы. Тақ жасқа (3, 5, 7) келген балбаны піштіреді. Үлкен тойға көп адам жиналып, салтанат иесіне ат немесе басқа сый тарту етіледі. 
Аманат. Жанұялық қымбат заттардың біреуге белгілі бір уақытқа сақтауға берілуі. Аманат сақтау үлкен адамгершілік белгісі саналған. Халық сөзі «Аманатқа қиянат қылма» тегін айтылмаған. Аманат дəстүрі ел басына күн туған «Ақтабан шұбырынды, алқакөл сұлама» жылдары басталып, өз жалғасын Кеңестік саяси қуғын-сүргін жылдары тапқан шығар деп пайымдауға болады. Ертеде аманатқа балаларын да беріп отырған. 
Ат тергеу. Ұлттық дəстүр бойынша келіндер атасының, қайнағасының, қайынсіңлісінің атын атамай, əртүрлі жағымды есімдер қойып («Бай ата», «Мырза қайнаға», «Еркежан», «Көркем жігіт», т.с.с.) атайтын болған.
Айып. «Айып, айып төлеу» – кінə, кінəлі болу, соған байланысты айып төленеді. Барымта, қылмыс жасағаны үшін қылмыскерге айып төлеткен. Айып түрлері көп, олар жасалған қылмысқа байланысты қолданылады. Ауыр қылмыс үшін «тоғыз айып», яғни түйеден бастап тоғыз мал төлеткен. Əсіресе, ұрлық қатаң жазаланған. 
Əмеңгерлік. Жанұяда қайтыс болған адамның əйеліне сол адамның інісінің немесе ағасының үйленуі. Бұл шараның астарында балаларды өзге руға жібермеудің амалы жатқанын түсіну қиын емес. 
Туысқандық қатынастар. Туысқандық тығыз қатынастар қазақтар арасында берік сақталды. Күнделікті өмірде олар бір-біріне үнемі рухани жəне материалдық көмек көрсетіп отырды. Қыздарын тұрмысқа берерде, ұлдарын үйлендіргенде, жақын-жуықтары қайтыс болғанда немесе төтенше табиғат апаттары болғанда, қолдарынан келген көмектерін аямады. Бұндай көмектерді «жылу», «немеурін», «үме», «асар» деп атаған. 
Қазақтар арасындағы туысқандық қатынастар əке жағынан ғана емес, ана жағынан да ұсталып отырды. Қыздан туған балалар – «жиен», ол балалар үшін анасының əке жұрты «нағашы» деп аталды. Ғасырлар бойы қалыптасқан дəстүрлер бойынша жиендерді ренжітпеуге тырысқан, олардың ондай-мұндай еркеліктерін, қылжақтарын көтерген. Тіпті, жиендерге үш ретке дейін бағалы заттарды қалап алуға рұқсат етілген. Жиендер де өз кезектерінде нағашыларымен жылы, туысқандық қарым-қатынаста болуға тырысқан. Нағашы-жиенділер арасында əдемі əзіл-оспақ, ойнау табиғи жағдай болып саналған. Қазақтар – табиғатынан əзіл-оспақты, ойын-күлкіні сүйетін халық. Қазақтар арасындағы туысқандық қарым-қатынастардың басты ерекшеліктерінің бірі – ойнауға, əзілдесуге, қалжыңдауға болатын зағайын-тумалардың болуы. Ондай ағайындар категорияларына «нағашы-жиен», «балдызжезде», «жеңге-қайны», «жеңге-қайыңсіңлі», «бажалар» жатады. Тіпті, мұндай ойнауға тиісті адамдар ғана емес, үлкенді-кішілі адамдар да əзіл-оспақпен бірін-бірі іліп, шалып жатады. Əйтпесе «Əзілің жарасса, атаңмен ойна» деген мəтел қайдан шыққан? Сол жиендер жөнінде: «Жиен ел болмас, желке ас болмас» немесе «Жиен ел болады, малы болса, желке ас болады, майы болса» деген мақалдан, туысқандық иерархиядағы теңсіздікті, яғни, жиендердің қыздың баласы болғандықтан, ұлдың баласындай дəрежеде болмайтынын байқауға болады. 
Құда болудың жəне некелік одақтардың нəтижесінде рулар арасында өзіндік байланыстар қалыптасты. Құдасын «құдайдай» сыйлаған қазақтар құдалардың арасындағы туысқандық қарымқатынастарды «Құда мың жылдық, күйеу жүз жылдық» деген мəтелмен баянды етті. Қазақтар күйеулерін де ерекше қастерлеп, құрметтеген. Күйеулерін сыйлаудың мысалы ретінде батыс қазақтарының арасына кең тараған «Пайғамбар да күйеуін сыйлаған» деген мəтелді еске алуға болады. Бір ру екінші румен алғаш рет құда болысқаннан кейін, балаларының бақыты баянды екеніне көздері жеткен соң, «алтынды шыққан жерден қаз» дегендей, сол румен тағы да құда болуға тырысқан. Бұндай ағайыншылық түрі «сүйек жаңарту» атына ие болды. Апалы-сіңлілі қыздардан туған балалар – бір-біріне «бөле», апалы-сіңлілі қыздарға үйленген адамдар бірбіріне «бажа» саналды. Бұлар өте сыйласқан ағайын-тумаға айналып, қазақтардың арасында «малда бота тату, адамда бажа тату» деген мəтелдің шығуына себепші болды.
Сонымен қатар, «жезделер мен балдыздар», «қайнылар», «қайнағалар», «қайынбикелер», «абысындар», «енелер», «аталар» – қазақтар арасындағы ет-жақын туысқандықты анықтайтын адамдар. Олардың əрқайсысының қазақ қоғамында өзінің орны, несібесі, жол-жоралғылары болды.
Əйелдер үшін күйеуінің туған-туысқандары мызғымас беделге, құрметке ие болған. Жас келіндер күйеуінің əкесін «ата», анасын «ене», ағаларын «қайнаға», олардың əйелдерін «абысын», інілерін «қайны», қарындастарын «қайынсіңлі», апаларын «қайынбике» деп атап, олардың əрқашанда бабын табуға тырысқан. Əсіресе, атасы мен қайнағаларын, қайныларын ерекше құрметпен, олардың аттарын атамай, өздері ат қойған. 
Əрбір қазақ азаматының үш жұрты - өз жұрты, нағашы жұрты, қайын жұрты болған. Ол үш жұртын бірдей құрметтеп қастерлеген.
Негізгі терминдер мен ұғымдар
Дəстүрлер мен салттар.
Отбасылық қатынастар. 
Тыйым салулар. 
Қазақ санасының тарихшылдығы. 
Ата-бабасын жеті ұрпақтан білу. 
Үш жұрт ұғымы.
Сұрақтар мен тапсырмалар
      1. Дəстүрлер дегеніміз не? 
      2. Үйлену дəстүрлерін атаңыз 
      3. Тəрбие, үлгі дəстүрлеріне қандай дəстүрлер жатады? 
      4. «Аманат» дегеніміз не? 
      5. Туысқандық қатынастар туралы əңгімелеңіз.
ІХ. Ауыз əдебиеті жəне билер мен жыраулардың рухани мұрасы
Қазақтардың ауыз əдебиеті. Қазақтың ауыз əдебиетінің қазынасы ұшан-теңіз. Ол қазынаның құрамына ғасырлар бойы ұрпақтан-ұрпаққа ауызекі жеткізіліп отырған батырлар жырлары, аңыздар, əпсаналар, ертегілер, шешендік сөздер, нақылдар, мақалдар, мəтелдер, махаббат жырлары, салттық əндер, жарапазандар, қоштасу жырлары, т.б. кіреді. Бұлардан басқа əртүрлі эпикалық, лирикалық толғаулар, дастандар, тарихи əндер біздің заманымызға дейін жетті. Əсіресе, қазақ халқының жат-жұрттық басқыншыларға қарсы ғасырлар бойы ерлік күресін бейнелейтін батырлар жырлары кең тарады. Қазақ халқының ауыз əдебиетінің аса жоғары дəрежеде болғанын ғасырлар бойы олардың төл жазуынан айырылып қалуымен түсіндіруге болады. ХV-ХVІІ ғасырларда, одан кейінгі кезеңдерде халық арасында ауыз əдебиетінің аса көрнекті өкілдері жыршылар, жыраулар, ақындар, шешендер, ертекшілер, т.б. жемісті еңбек етті. Олар өз шығармашылығын дамытумен қатар, өздерінің арттарынан өнерін жалғастыратын шəкірттер дайындауға ерекше мəн берді. Соның нəтижесінде ауыз əдебиетінің асыл мұралары біздің заманымызға шашау шықпастан, жоғалмастан, қаймағы бұзылмаған күйінде жетті. Батырлар жырлары бір ауыздан екінші ауызға, бір ұрпақтан екінші ұрпаққа жеткізіліп отырды. Халықтың арасына кең тараған бұл жырлар уақыт өткен сайын өзгерістерге ұшырап, бірнеше түрге айналып, кейде біреуі, екіншісіне мазмұны жағынан ұқсамайтындай күйде жеткен. Ондай жырларға «Қобыланды батыр», «Алпамыс батыр», «Қамбар батыр» жырлары жатады.
Қазақ эпосының кейіпкерлері əртүрлі рулардың өкілдері болған. Мысалы, Қобыланды – қарақыпшақ, Алпамыс – қоңырат, Қамбар – ноғайлы руының өкілі болатын.
Қазақ батырлар жырларының екінші ерекшелігі – халықтығы. Халықтың күші бірлікте екендігі батырлар жырларынан мол орын алған. Тіпті, ел басқарушылар тарапынан зəбір көріп, қудаланған Қамбар, ел басына күн туған кезде, сүйген қызы Назымның ауылын қоршаған қалмақтарға қарсы ойланбастан соғысқа аттанды. Ер Тарғын ханның өзіне жасаған озбырлығына қарамастан, жауға қарсы соғысып, оған күйрете соққы береді. Батырлар жыры көбінесе Отанын сыртқы жаулардан қорғау, өз елін басқаларға тəуелді етпеу тілегін қамтиды, сол идеяны берік ұстайды. Бұл жырлардың көпшілігінде, қазақтардың жерін қалмақтардың жаулап алмақшы болуына байланысты, ел намысын қорғауға байланысты үлкен оқиғалар суреттеліп отырады. Мысалы, Қобыландының бар өмірі тек қалың қыпшақ қамы үшін қалың шайқаста өтеді. Қобыландыны да, Алпамысты да, Тарғынды да, Қамбарды да елі сол үшін ардақтаған. Жас ұрпақтарды өз Отанын шын сүйетін патриот етіп тəрбиелеуде батырлар жырының күні бүгін де мəні зор.
Осы кезеңде ауыз əдебиетінің жауһары – лиро-эпостық жыр «Қозы Көрпеш-Баян сұлу» жыры дүниеге келген. Ең алғаш бұл жырды зерттеушілердің бірі Шоқан Уəлиханов болды. Г. И. Потанин оны: «Бұл – жер жүзіндегі ең қымбат əдебиет мұраларына жататын шығарма», – деп бағалаған. Бұдан басқа қазақтар арасында ғашықтық жырлар «Қыз Жібек», «Айман-Шолпан» кең тарады.  
Жазба деректер ХІV-ХV ғасырлардағы əлеуметтік-экономикалық жəне этникалық-саяси процестердің нəтижесінде қазақ хандығының құрылғанын хабарлайды. Қазақ хандығының құрылуын Мұхаммед Хайдар Дулати хижраның 870 жылына – 1465-1466 жылдарға сəйкестендіреді. Міне, осы шамада тарих сахнасына шыққан қазақ хандығының түркі тілдес тайпалары өзінен бұрынғы ноғайлы – қазақ мəдениетін жалғастырушы болды. Осы кезде халық арасында Жиембет, Марқасқа, Бұқар, Ақтамберді, Тəтіқара, Үмбетей, Көтеш, Шал, Жанкісі жыраулардың шығармалары кең тарады. Аталмыш жыраулар толғаулары ноғайлы-қазақ жырауларының шығармаларымен астасып, үндесіп жатты. Елін, жерін сүю идеясы, жауынгерлік рух əдебиет өкілдерінің шиыршықтай, барынша шарықтата, иін қандыра жырлаған тақырыбы болды.
«Бөгенбай батыр», «Қаракерей Қабанбай», «Олжаш батыр», «Өтеген батыр», «Жалаңтөс батыр», «Райымбек», «Абылай», 
«Олжабай батыр» жыр-дастандарда қаһармандар жат-жұрттық басқыншыларға қарсы ерлікпен күреседі. 
Бұл дəуірдегі ақын, жыраулар батырлық жыр шығарып, жыр, толғаулар айтумен ғана қанағат тұтпаған. Олар сонымен бірге ауыз əдебиетінің алуан жанрын дамытуға күш салды. Соның ішінде тұрмыс-салтқа байланысты жырлар, мақал-мəтелдер, ертегілер, ғашықтық жырлар шығарды, əрі оларды мазмұн, көркемдік жағынан жетілдіріп, толықтырып отырды. 
ХV-ХVІІІ ғасырлардағы елдің əлеуметтік тіршілігі, халық тағдыры, арман-мұраты Асанқайғы, Қазтуған, Шалкиіз, Доспамбет, Жиембет, Ақтамберді, Үмбетей, Бұқар жырлаулардың поэзиясынан көрініс тапты. Асан – өз заманының асқан ақылгөйі. Асан қайғы туралы халық аңыздары оның желмаяға мініп, еліне шұрайлы, жайлы қоныс, шүйгін жер «жерұйықты» іздеумен өмір кешкен халық қамқоры екенін танытады.
«Қарға бойлы Қазтуған жырау (ХVғ.) өзін «Айдаса қойдың көсемі, сөйлесе қызыл тілдің шешені», «Буыршынның бұта шайнар азуы», «Бидайықтың көл жайқалған жалғызы», деп таныстырады. «Қайранда менің, Еділім» деп жырлаған жыраудың жырларының арқауы – туған елі, кіндік кескен, кір жуған жері. Оны ақын тебірене жырға қосады. Ел бірлігі, туған жерді жатжұрттық басқыншылардан қорғау – ХV-ХVІ ғасырларда өмір сүрген əйгілі жыраулар Доспамбет, Шалкиіз, Жиембет, Ақтамберді жырларының басты тақырыбы жəне арқауы. Бұл жыраулар өз Отанын қорғауға тек уытты жырларымен ғана емес, білектерінің күшімен, ақ найзаның ұшымен үлес қосқан. 
ХVІІІ ғасырда өмір сүрген əйгілі жыраулар Үмбетей мен Бұқар шығармалары ғибрат, үлгі-өнегеге толы. Үмбетей жырау «Бəкеге», «Жауқашарға» өлеңдерінде жаман қылықтан сақтандырған, жақсы қылыққа, адамгершілікке, адалдыққа үндеген. «Бөгенбай өлімінде», «Бөгенбай өлімін Абылай ханға естірту» атты толғауларында ол Бөгенбай бастаған халық батырларын дəріптеген. Халық ауыз əдебиетінің аса көрнекті өкілі Бұқар жырау Қалқаманұлының шығармашылығы тақырыбының сан алуандылығымен ерекшеленеді. Солардың ішінде қазақ халқын жауға қарсы жұмылдыру, елдің бірлігін сақтау, жердің тұтастығын қамтамасыз ету, қаһарлы жаулардан қорғау жолында қисапсыз еңбек сіңірген Абылай хан туралы жырлары мен толғаулары тек соңғы кезеңде ғана өзінің əділ бағасын ала бастады. 
Қазақ ауыз əдебиетінің құнарлы саласының бірі – тұрмыссалтқа байланысты шығармалар. Бұл жанрға жататындар, əдебиет зерттеушілердің жүйелеуіне қарағанда өз ішінен: а) Төрт түлік мал туралы шығармалар; ə) Үйлену салтына байланысты шығармалар; б) Діни ұғымдарға байланысты шығармалар жəне көңіл-күйін білдіретін жырлар болып бөлінеді. Қазақ халқының көне заманнан бергі шаруашылығының негізі төрт түлік мал өсіру болғандықтан, ол туралы ертек, өлең, жыр, мақал-мəтел шығарып, малдың қоғамдағы рөлін дəріптеуге, оны мадақтауға аса маңыз беріп келген. Ауыз əдебиетінде:
Өңкей мама бие бер, Сауған сайын иіген.
Биесі бұтын жимасын
Көнекке сүті симасын. Қотанға сыймас түйе бер, Түйе берсең, үйе бер. Қаршылдаған бурасы, Жалбыраған шудасы. Көзі жарық жұлдыздай, Мойны иір қобыздай.
деп, басқа түліктер туралы да осындай өлеңдер шығарып, оған еңбекші халық өз сүйіспеншілігін, мейірін білдіріп отырған. 
Қазақ халқының тұрмыс-салтында, бұлармен қатар қоштасу, естірту, көңіл айту, жоқтау, аруақпен айтысу делінетін көңілкүйді білдіретін өлең-жырлар да мол болған. Айшуақ би өлгенде: «өз атаң сенің Айшуақ, – жайма шуақ, жай шуақ, алтын тақтан тайыпты, естірте алмай отырған, көп жамағат айыпты» деп естіртсе, «қанаты бүтін сұңқар жоқ, тұяғы бүтін тұлпар жоқ, тозбасты ұста соқпайды, өлместі тəңірі жаратпайды, топырағы торқа болсын», деп көңіл айтқан. Жоқтауда өлген адамның тірліктегі істері еске алынып: «Алыстан дұшпан аттанса, қар-жаңбырдай бораған, жақыннан дұшпан аттанса, қарт бурадай жараған», – деп мадақ айтылған. Жоқтаудың ең көне түріне Білге, Күлтегін қағандар басына қойылған құлпытастардағы сөздер де жатады. Бұл тастағы жазуларда түркі бектерінің ерлік істері ғана емес, болашақ ұрпаққа өсиеті де айтылады. Ал «аруақпен айтыста» қапыда, арманда кеткен күйеуімен келіншектің, баласымен ата-ананың арыздасуы, бірде өлген адам атынан, бірде тірі қалған туысы атынан баяндалады, оны жақындары зар-мұңын тарқату үшін зират басына барып, дауыс шығарып жылап айтатын болған. Қоштасуда ел-жұртын, туған-туыстарын ең соңғы рет еске алып, «Есіл-Нұра – екі су, еңкейіп одан бетің жу, қош бол, туған жер, кіндік кірім жуған жер», деп өзінің сағынышын, ыстық ықыласын білдірген.
Ауыз əдебиетінің бір тарауы болып табылатын мақал-мəтелді де еңбекші халық жасаған. Мақалда ғасырлар бойы екшелген, қырланған, алуан мазмұнды сөз мəйегі беріледі. Ол көбіне екі тармақтан тұрады да, алдыңғысында тұспалдау, пайымдау, шарт қою, меңзеу білдірілсе, соңғысында қорытынды, түйін шығарылады. Мысалы, «Кілемге бергісіз алаша бар, ханға бергісіз қараша бар», «Бітісі жаман қамысты, көл ішінен өрт шалар, жүрісі жаман жігітті, ел ішінде жау шабар», «Шебердің қолы алтын, шешеннің сөзі алтын», т.б. кейбір мақалдарды салыстырып қарағанда ерте заманнан халықпен бірге жасасып келе жатқаны көрінеді.
Мəтелде түйін, қорытынды туралай айтылмайды, теңестірілмейді, тұжырымы тұспалдау түрінде келеді, көбінесе, ауыспалы, астарлы мағынада айтылады. Мысалы, «құрыққа сырық жалғап», «түймедейді түйедей етіп», «ханнан қазық, биден тоқпақ», «қыз көрелік, қыз көретін жігітті біз көрелік», т.б.
Жұмбақта ойға алған нəрсенің өзін айтпай, оның сырт көріністерін, сыртқы белгілерін қысқаша сипаттауды, сол арқылы жұмбақ етілген затты табу шарты қойылады. Ауыз əдебиетінің бұл жанры балаларды, жастарды тапқырлыққа, сезімталдыққа, байқағыштыққа баулиды, тəрбиелейді. Айталық, «Тақия толған сөк, ертеңгісі дым да жоқ» (Жұлдыз), «Жабық астында жарты күлше» (Ай), «Зер, зер, зер кілем, көтерейін десем зор кілем» (Жер), «Жылтжылт еткен, жырадан өткен» (Су), «Кішкене ғана тостаған, көтеріп мені тастаған» (Үзеңгі), «Алдын айпар, жанын жайпар» (Шалғы), т.б.
Бұлармен бірге халық əдебиетінің ең бір құнарлы, бай саласы ертегілер екені мəлім. Ертегі: а) қиял-ғажайып, ə) хайуанаттар туралы, б) тұрмыс-салттық болып бөлінеді, қазақ ертегілері де батырлар жыры сияқты бір ғасырдың емес, өте көне дəуірден бері халықтың рухани азығы болып келе жатқан əдеби мұра. Оны өткінші дəуірлер қоспасынан аршып қараса, қиял-ғажайып ертегілерінің сонау қола 
дəуірі, əуелгі темір дəуірі – сақ-массагет, үйсін, қаңлы, ғұн тайпалары кезінде шығып, аңшылық, бақташылық тіршілік қамын баяндайтын туынды болғаны көрінеді. «Ер Төстік», «Жыланқатын», «Қара мерген», «Керқұла атты Кендебай», «Жезтырнақ пері», «Күн астындағы Күнікей», т.б. ертегілер ерте дүние адамдарының көзқарасын, тұрмысын, наным-сенімін, табиғатпен күресін, ақылайласын баяндайды. 
Хайуанаттар туралы ертегілер көбіне балаларға арналып шығарылатын болған. Бұл ертегілерде ең біріншіден, хайуанаттардың болмысын таныстыру, екіншіден, хайуанаттардың іс-əрекеті (түлкінің қулығы, аюдың дөрекілігі, қасқырдың ашкөз, қомағайлығы, қойдың момындығы, т.б.) арқылы балаға адамдар арасында да сондай мінез-қылықты типтердің болатынын көрсету. Баланы болашаққа тартыс, қайшылығы көп қоғам додасына əзірлеу мақсаты қойылған. «Түлкі, түйе, қасқыр, арыстан», «Түлкі мен арыстан», «Қотыр торғай», «Бақа мен үйректер», «Тырна мен түлкі», тағы басқаларда халық тұрмысының алуан қырлары хайуанаттар тіршілігіне шендестіріле суреттеледі. 
Қазақ ауыз əдебиетінде тұрмыс-салттық ертегілер мен аңызəңгімелер де едəуір. «Алдаркөсе», «Асан қайғы», «Аяз би», «Толыбай сыншы» қатарлылары тарихта бір кезде болған адамдарға байланысты баяндалады. Айталық, «Ханның кесір қызы мен тазша», «Жаманқұл мен Қарабай», «Хан мен Ахмет», т.б. көшпелілер өмірінің қиял-ғажапсыз, жай болмысын суреттейтін ертегілер екені айқын.
Халықтың рухани-мəдени өміріндегі ең бір аяулы, ең бір ардақты өнердің бірі – шешендік өнер. Осынау қасиетті өнердің туын асқақтата желбіреткен жүйрік ойлы, тапқыр тілді, сұңқар үнді ділмар шешен-билер қазақ сахарасында темірдей берік тəртіптің, имандылықтың, ізгіліктің қанат жаюына ықпал етті. 
Сандаған ғасырлар мен замандарды шолар болсақ, сонау Шыңғыс хан тұсында жасаған Майқы би Төбейұлынан (1105-1225 жылдар шамасы) бастап, ойымызға Аяз би Жаманұлы (ХІ-ХІІ ғғ.), Мөңке би (1207-1259), Едіге би (1354-1419), Бəйдібек би (1356-1419 жылдар шамасы), Əз-Жəнібек (1406-1473), Жиренше шешен, Шоған би (1584-1642), Əнет би (1626-1723), Қадырғали би  (1530-1605), Досай, Балпақ, Есей, Бекболат, Тайжан, Тоқсан, Жанкісі, Ақтайлақ, Бөлтірік, Сары, Сырлыбек, Қарауыл Қонай би, Мəтжан, Бапан, Шоң, Байдалы, Қараменде, Зілқара, Алшынбай, Жанқұтты, Байкөкше, Бала би, Ноғайбай, Бөгембай батырдың ұрпақтары Саққұлақ пен Бапан сияқты «талғанда тіреу, сасқанда сүйеу» болған шешен-билер есімдері оралады. Олар қазақ жерінде əділдіктің салтанат құруына һəм қиянат-зұлымдықтың арам шөптей қаптап кетуіне қарсы ұшантеңіз қажыр-қайрат жұмсаған. Кемеңгерлікке, кісілікке құрылған билік шешімдері ел жадында. 
Сонымен, қазақ халқының ауыз əдебиеті дегеніміз – шығу тегін ғұн, сақ, үйсін дəуірлерінен бастайтын, түркі жəне монғол үстемдігі кезінің идеологиясы ықпалында болған, ХІV-ХVІІІ ғасырларда ерекше мазмұн, сипатына ие болған рухани мұра. 
 Негізгі терминдер мен ұғымдар
Қазақ ауыз əдебиетінің жанрлары. 
Жыршылар, жыраулар, ақындар, шешендер, ертекшілер. Батырлар жырлары. 
Ноғайлы заманының жыраулары. 
Тұрмыс-салтқа байланысты шығармалар. 
Мақал-мəтелдер, жұмбақтар, жаңылтпаштар. Шешендік өнер.
Сұрақтар мен тапсырмалар
      1. Қазақ ауыз əдебиетінің қандай жанрларын білесіз? 
      2. Лиро-эпостық жырларға қандай жырлар жатады? 
      3. Мақалдардың мəтелдерден қандай айырмашылығы бар? Мысал келтіріңіз. 
      4. Қазақ халқының атышулы шешендері туралы əңгімелеңіз.
      5. Қазақтың қандай батырлар жырларын білесіз?
X. Жаңа кезеңдегі қазақ мəдениетінің 
 рухани-идеологиялық негіздері
XVIII ғасырдың ІІ жартысынан бастап қазақ жерін Ресей империясының отарлау үрдісі басталды. Бұл кезең ислам өркениетінің құлдырауы мен көшпелілік құндылықтардың дағдарысымен тұспатұс келді. Бұрын қазақ даласында жұмыс істеген мұсылмандық “қадим” мектептері ғылым мен білімге ұмтылған халықтың талабын қанағаттандыра алмады. Себебі “қадим” мектептерінде оқу қазақтар үшін түсініксіз араб тілінде жүргізілді. Шала сауатты молдалар мектептегі оқуды 4 жыл бойы шəкірттерге құрғақ жаттау əдісімен жүргізді. Осындай жағдайды шебер пайдаланған орыстың отарлық үкіметі қазақ далаларында XVIII ғасырдан бастап орыс тілінде білім беретін азаматтық мектептерді аша бастады. Ондағы мақсаты - қазақ елін отарлауды күшейту үшін қажетті ұсақ шенеуліктерді, тілмаштарды дайындау болатын. Дегенмен ғасырлар бойы қалыптасқан діни жүйенің өзіне тəн құндылықтары мен артықшылықтары болғанын жоққа шығаруға болмайды.
Діни мектептер мен медреселерде құран қағидаларымен қатар, шығыс ойшылары мен ақындарының шығармалары терең оқытылды. Қазақ даласының ұлы ойшылары əл-Фараби, Ж. Баласұғын, М. Қашқари, А. Игүнеки жəне басқалары  медресе түлектері болатын. Қазақ халқының XIX ғасырда өмір сүрген Т. Ізтелеуов, Ш. Жəңгіров, Ж. Ж. Көпеев, Ғ. Қараш жəне басқа ағартушылары, ойшылдары имандылық, ізгілік, парасаттылық мəселелерін насихаттады. Мысалы, Ғ. Қараштың “Ойға келген пікірлерім”, “Өркен”, “Көксілдер”, т.б. еңбектерінде адамгершілік, ел бірлігі, мұғалім тұлғасы, т.б. мəселелер қозғалды.
Ұлы Абайдың өзі де алғашқы сауатын ауыл молдасынан ашқаннан кейін, шығыстың озық үлгілік білімін 3 жыл бойы Семей қаласында “Ахмет-Риза” медресесінде алған еді. Абай медресе қабырғасында оқып жүргенде, шығыстың ұлы ақындары  Ə. Фердауси, Ə. Науаи, Саади, т.б. шығармаларымен танысқан.
Алайда дəстүрлі діни білімнің жағымсыз жақтары да болды. “Қадим” мектептерінің оқу мазмұнында догматизм мен схоластика басым болды. Мұсылман ағартушылары зайырлы білімді медреселерге енгізуге қарсылық білдіріп, ескілікті көкседі. Бірақ уақыттың бір жерде тұрмайтыны сияқты, еуропалық білім де қазақ жеріне XVIII ғасырдың алдынан бастап ене бастады.
1786 жылы Омбы қаласында Азияттық мектеп, 1789 жылы Орынбор қаласында үкіметтік мектеп ашылды. Бұл оқу орындары қазақ балаларын тілмəштік, песірлік мамандықтарға үйретті.
Мектеп оқушылары орыс тілін, математиканы, географияны, əлемдік тілдерді, сондай-ақ ислам діндерін оқып үйренді.
Қазақ жеріндегі келесі азаматтық мектеп 1841 жылы Бөкей ордасында Жəңгір ханның өз қаражатына ашылды. Ағарту ісінде патша өкіметі қазақтарды христиандандыру бағытын ұстанды. Оны белгілі миссионер-ағартушылар Н. И. Ильминский, А. Е. Алекторов, Н. П. Остроумовтар жүргізді. Н. Ильминский жəне оның жақтастары қазақтарды орыстандыру саясатын айлакерлікпен, жергілікті халықтың салт-дəстүрлерін ескере отырып, “түсінікпен” жүргізуге тырысты. Ағарту саласында патша шенеуніктері орысқазақ (түземділік) учаскелік мектептер жүйесін құрды, қазақараб əліпбиін жойып, оның орнына кириллицаны енгізді. XIX ғасырдың аяғы мен XX ғасырдың басында Қырымда, Поволжьеде қалыптасқан И. Гаспринскийдің “жаңа əдістік” жəдид мектептерін Қазақстанға жібермеуге тырысты. Себебі, жəдид мектептерінде дін қағидаларымен қатар, жекеленген ғылыми білімдер берілді. Патша үкіметі осы мектептердің мұсылман халықтарына білім беру бағытындағы игі ықпалынан қорқып, қарсы шаралар қолданып бақты. 
Қазақстан Ресей империясына қосылғаннан кейін, өлкені ғылыми тұрғыдан зерттеу ісіне кең құлаш жайды.
Орыс ғалымдары геологиялық, климаттық карталарды, сондай-ақ 
Каспий жəне Арал теңіздерінің карталарын жасады. XVIII ғасырда Қазақстанды зерттеген ғалымдардың арасынан қазақ халқының тұрмысын, тарихын өз шығармаларында дəл, толық суреттей білген П. И. Рычковты ерекше атауға болады. 18 ғасырда қазақ өлкесін П. С. Паллас, В. Гладышев, И. Муравин, К. Миллер, М. Арапов, И. Кириллов, И. Ураков, т.б. зерттеді. XIX ғасырдың ортасында Қазақстанға аса ірі экспедицияларды Е. П. Ковалевский, Н. А. Северцев, В. П. Васильев, Н. В. Халыков, Г. И. Даниловский, М. Поспелов, В. И. Даль басқарды. Бұл саяхатшылар Қазақстанның табиғатын, халқының мəдениетін, тұрмысын зерттеп, географиялық түсірулермен жəне картографиялармен айналысты, өлкенің экономикалық жағдайын барлады.
1833 жылы А. С. Пушкин Пугачев қозғалысы болған жерлермен жүріп өтті. Ол қазақ ауылдарында болып, оның тұрғындарымен, тұрмысымен танысты.
Сол жылы ақын қазақ дастаны “Қозы-Көрпеш жəне Баян сұлуды” жазып алады. А. С. Пушкиннің ықпалымен бірқатар орыс ақын-жазушылары, олардың ішінде көрнекті жазушы-этнограф  В. И. Даль Қазақстанға саяхат жасады. В. И. Даль - қазақтар өмірін суреттейтін “Бекей жəне Мəулена” повесінің авторы. Бұл бағытта П. П. Семенов-Тянь-Шаньский, А. И. Левшин, А. Алекторов, Харузин, Мушкетов, т.б. ғалымдар көп еңбек сіңірді. Қазақ халқының тілін, ауыз əдебиетін зерттеу ісінде көрнекті шығыс зерттеушілері А. Диваевтың, В. В. Радловтың (1837-1918 ж.ж.) рөлі зор болды. Қазақстанда 1847 жылдан 1857 жылға дейін украин ақыны Т. Г. 
Шевченко айдауда болды. Оның “Қазақ жанұясы”, “Ат үстіндегі қазақ”, “Қазақ қызы - Катя”, “Байғұстар” суреттері сол кездегі қазақ өмірінің шынайы бейнесін берді.
Қазақстанның мəдениет тарихы мен қоғамдық өмірін зерттеуде құрметті орын қазақтың көрнекті ғалымы, этнографы Шоқан Шыңғысұлы Уəлихановқа (1835-1865 ж.ж.) тиесілі. Қазақтың ұлы ғалымы Ш. Уəлихановтың өлке тарихын, этнографиясын көрнекті зерттеуші ретінде қалыптасуына орыс зиялы қауымның ықпалы мол болды. Ол Ф. М. Достоевскиймен, Т. П. Семеновпен, А. Н. Майковпен жəне басқалармен достық қарым-қатынаста болды.
Ғалым өзінің ғылыми зерттеулері нəтижесінде “Абылай”, “Манас”, “Ыстықкөл сапарының күнделігі”, “Қырғыздар туралы жазбалар”, “Қытай империясының батыс шет аймағы жəне Құлжа қаласы”, “Алтышардың немесе Қытайдың Нан Лу провинциясының шығыстық алты қаласының жағдайы туралы” атты əйгілі шығармаларын жазып қалдырды.
        
Негізгі терминдер мен ұжымдар.
Ислам өркениетінің құлдырауы.
“Қадим” мектептері.
Азаматтық мектептер.
Ислам дінінің артықшылықтары жəне жаңа заман талабымен қайшылықтары.
Қазақ өлкесін зерттеушілер.
Ш. Уəлиханов - қазақ елінің тарихын, этнографиясын зерттеуші. 
Сұрақтар мен тапсырмалар.
      1. Патшалық Ресей əкімшілігі Қазақстанда халық ағарту саласын дамытуда қандай мақсаттарды көздеді?
      2. Мұсылман мектептері оқуының қандай ерекшеліктері болды?
      3. Ресей империясы Қазақстанда қандай ғылыми зерттеулер жүргізді жəне ол зерттеулер арқылы қандай мақсаттар көзделді?
      4. Қазақстанда ғылыми зерттеулер жүргізген орыс ғалымдарының еңбегіне сипаттама беріңіз,
      5. Ш. Уəлиханов қандай ғылым салалары бойынша еңбек етіп, қандай нəтижелерге жетті? 
________________
XІ. Отарлық кезеңдегі əдеби ақындық мұра
         18. ғасырдың аяғы мен XIX ғасырдың бірінші жартысында Қазақстанды отарлау саясаты бұрынғыдан бетер күшейе түсті. Қазақ жерінің ұлы өзендері Жайық, Есіл, Ертіс, Тобыл т.б. бойына əскери бекіністер, қалалар салынып, жайылымдар көшпелілерден тартып алынды. Өлкені қоныстанушылардың саны жыл сайын өсе берді. Патша үкіметінің осы іспеттес зорлық-зомбылық шараларына наразылық қазақ елінің ақын-жазушыларының шығармаларынан көрініс тапты. Бұл кезеңде халықты азаттық күреске шақырған М. Өтемісұлымен қатар, бұрынғы “алтын ғасырды” көксеген ақынжыраулар тобы қалыптасты. Ақын-жыраулардың бір бөлігі өз шығармаларында ұлттық құндылықтарды, көшпелілер идеалын, шариғатты, хандар мен батырларды дəріптеп, отаршылдық саясатты айыптады. Бұл ақын-жыраулар кеңестік дəуірде «зар заман» ақындары қатарына жатқызылды.           
         19. ғасырда Мұрат, Шернияз, Нысанбай, Жанақ, Шөже, Сүйінбай, Орынбай, Нармамбет, Жамбыл, Дулат, Шортанбай, Əбубəкір Кердері, Майлықожа, Ұлбике, Сара, Рысжан, Тəбия, Балзия, Айсұлу, Ақбала, Ажар, т.б. ақын-жыраулар өмір сүріп, арттарына мол əдеби мұра қалдырды.
Дауылпаз ақын Махамбеттің шығармашылығы бастан-аяқ 18361838 жылдардағы Кіші жүз қазақтарының ұлт-азаттық көтерілісіне арналған. Ақын шығармаларында ереуіл батырларының өжеттігі, Исатай басшының қайсарлығы жырланды. Ақын «Ұлы арман» деген өлеңінде көтеріліс туын қайта көтеріп, жауға қарсы күш көрсетер күнді аңсайды. Халықтың ар-намысын оятып, оларды түгел көтеріліске үндеп, жаудан кек алуды алға қояды. “Əрайна”, “Мұңайма”, “Нарын” деген өлеңдерінде де ақынның осы мақсаты айқын сезіледі. Махамбет поэзиясы XIX ғасыр əдебиеті қорына өзіндік жаңа леп пен тың идея қосқан жаңашылдығымен құнды. Ақынның бітім тұлға-тұрпаты, ісі, сөзі-бəрі ерліктің мəңгі символы деуге болады.
Мұрат – жезтаңдай шешен-жырау, төкпе ақын. Ол 1843 жылы Атырау облысының Қарабау елді-мекенінде туып, 1906 жылы қайтыс болды.
Ерекше талантты айтыс ақыны бола тұрып, Мұрат көркемдігі, кең тыныстығы, бай мазмұндылығы жөнінен теңдесі жоқ “Үш қиян”, “Қазтуған”, “Сарыарқа”, “Қарасай-Қази” жырларын шығарды. Мұрат шежіре-тарихқа жетік, өткен ғасырлардағы жыраулар мен батырлар жырларын жатқа білген. 
Қазақстанның Батыс өлкесінің өткен-кеткені, жер-су мекені, атақты адамдары, тілінен бал тамған сөз иелері, ел қорғаған батырлары, бай-мырзалары, шешен-жыраулары – оның толғауларының алтын арқауы. Сыпыра жырау, Асан қайғы, Қазтуған, Шалгез, Жиенбет, Доспамбет, Махамбет, Шернияз, т.б. жыраулардың шығармалары бізге Мұраттың айтуымен жеткен. Ноғайлы заманы ауыз əдебиетінің інжу-маржандары “Едіге”, “Қырымның қырық батыры” жырларын Мұрат ақын кезінде маңғыстаулық Мұрын жырауға бала кезінде үйретіп, сол арқылы бұл шығармалар біздің заманымызға жеткені белгілі.
Мұрат өлеңін жадында сақтап жеткізген Ығылман Шөреков ақын туралы былай деп жырлаған екен: 
Қадырбай, даңғыл Мұрат, Қуан өткен, Жел сөзін тілден шыққан дуалы еткен, Бəрінен қылсаң пікір, ажал жүйрік, Түбінде дем алдырмай қуа жеткен. Мұрекем - көл дария еді көзін алған, Шашылып өзі өлсе де сөзі қалған. Болса да сан азамат, самсаған қол Бəйгені жүйрік еді озып алған!
Орынбай – қазақтың атышулы ақындарының бірі. Ол көп ақындармен айтысады. Олардың ішінде Шортанбай, Шөже, Дана, Арыстан, Серəлі, Ақан сері сияқты ірі тұлғалар да бар.  Орынбайдың, əсіресе, Серəлімен айтысы ерекше. Бұл айтыста отарлық кезеңдегі қазақ елінің теңсіздігі сөз болады. Ақын үстем тап өкілдерінің озбырлығын, алдымен қожалар өмірін əшкерелейді.
Шортанбай – XIX ғасырдағы қазақ əдебиеті тарихынан елеулі орын алатын, өзіндік сөз өрнегі бар ақын.
Шортанбай шығармаларының лейтмотиві – заман, қоғам, халық тұрмысы, ел өмірі, жер, қоныс қысымы, отаршылар мен жергілікті əкімдердің озбырлығы, жаңа қарым-қатынастан туындаған тонаудың жаңа түрлері, сатқын ел билеушілер, бұзақы топтар, т.б.
Шортанбайдың қатты сынына ұшырағандардың ішінде құдай жолына қызмет етіп жүрген қожа, молдалар да бар. Асылың азған заманда 
Қожа – молда көбейер, – деп шенейді. 
Сүйінбай шығармаларын үш салаға жатқызуға болады. Олар: толғаулар, арнаулар, айтыстар. 
Бірінші саласына ақынның жиырма шақты толғау-жырлары жатады. Оның мазмұны шет жұрттық басқыншыларға қарсы қол бастаған қазақ батырларының ерліктерін жырлау, өмір сырларын ақтарып, дүние-əлем, бақ-дəулет, талап-талғам өзгерістерін толғау.
Сүйінбай – халық батырларын үлгі етіп, қаҺармандық жырлар толғаған эпик ақын. Сұраншы, Саурық, Сыпатай, Тотан, Бөлтірік, Жабай, Өтеген батырлар туралы жырлар шығарған.
Сүйінбай өз тұстастары Қабан, Жанақ, Түбек, Шөже, Қаңтарбай, Тезекбай, Қапаған жəне т.б. ақындармен кездесіп, айтысады. Сүйінбай ақындық өнердегі Жамбылдың ұстазы болды. 
Майлықожаның кейбір толғаулары баспа бетін ерте көрген. 1883 жылы Ташкент қаласында басылған “Қырғыз христоматиясы” атты жинақта Майлықожаның бірнеше ұзақ толғаулары басылды. Олар – “Райымқұлға”, “Қасқыр”, “Ноғай мырзаға”, “Үш жігіт” деп аталды. “Ақынның анық жүйрігі” атты толғауында өнер шеберлеріне айқын талап қояды, өлең сөздерінің орынды орналасуы, яғни өлең құрылысы əрбір ақынның ерекше ескерер шеберлік құралы екені ескертіледі. Майлықожа өлеңдерінен ақындық өнердің барлық сырсипатын көруге болады. Ол қазақ ақындарын “жақсы ақын”, “жаман ақын” деп екіге бөледі де, олардың əрқайсысының образын жасайды.
Сайып келгенде, кеңестік идеологияның пəрменімен «зар заман ақындары» атағын иеленген ақын-жыраулар өз шығармашылығымен қазақ əдебиетін байытып, ақын-жазушылардың кейінгі буынына үлгі-өнеге болды, олардың қалыптасуына игі ықпал етті.
Бұл кезеңдегі ауыз əдебиеті дамуының бір ерекшелігі – қазақ арасына шығыс елдерінің қиссалары, дастандары “Салсал”, “Зарқұм”, “Сейфул-Мəлік”, “Харон Рашид”, “Шахнама”, “Лəйлі-Мəжнүн”, “Фархад-Шырын”, “Тахир-Зухра”, жəне т.б. тарай бастады.
Бұл дастандар Орынбор, Уфа, Троицк, Астрахан, Орал, Қазан, Санк-Петербург қалаларында басылып шықты. Шығыс қиссалары мен қазақтың батырлар жырларын, лиро-эпостық жырларын, ғашықтық дастандарын ел арасында қатарынан бірнеше күн жырлайтын, жұрттың бəрін елітіп, өз ауыздарына қарататын көрнекті жыршылардың тұтас буыны өсіп жетілді. Бұл халықтың рухани жағынан өсуіне игі ықпалын тигізді.
Негізгі ұғымдар мен терминдер
Кітаби ақындар мен «зар-заман ақындары».
Махамбет Өтемісұлы шығармашылығы - азаттық үшін күрес жыры. 
Мұрат, Шернияз, Нысанбай, Шөже, Сүйінбай, Орынбай, Шортанбай, Майлықожа жəне басқа ақындар поэзиясы.  Шығыстың қиссалары мен дастандары.
Сұрақтар мен тапсырмалар
         1. Махамбет поэзиясының тақырыбын қандай мəселелер құрайды?
         2. Мұрат ақынның қандай шығармаларын білесіз?
         3. Сүйінбай шығармашылығы қандай салалардан тұрады?
         4. Майлықожа ақындық өнерге қандай талаптар қойды?
         5. Қазақ арасына қандай Шығыс дастандары мен қиссалары тарады? 
           
XIІ. Қазақ халқының музыка өнері
Музыкалық мəдениеттің ауызша қолданылуы, сондай-ақ көшпелі халықтың жанұялық жəне ауылдық тұрмысының орнықты дəстүрлері музыкалық мəдениет қайраткерлерінің бірнеше кəсібихалықтық типтерінің қалыптасуына мүмкіндік берді. Олар – ақын, жыршы немесе жырау, əнші жəне өлеңші, күйші, ертекші, сықаққой жəне т.б. болды.
Халықтың музыкалық шығармашылығы туралы мəліметтер біздерге Қазақстанда болған саяхатшылардың жазбалары, есептері арқылы немесе Ресей ғылым академиясы ғалымдары мен профессорларының хабарлары арқылы жетті. XVIII-XIX ғасырларда қазақ даласында болып, қазақ халқының тұрмысын, əдет-ғұрпын жəне музыкалық мұрасын зерттеуші ғалымдар арасынан И. Т. Георгиді,  И. Т. Андреевті, А. И. Левшинді, А. Голубевті, А. Е. Алекторовты, А. Эйхгорнды, Ш. Уəлихановты ерекше атаған жөн.
“Орталық Азия халықтарының əндері мен құралдары” атты еңбекте Оңтүстік қазақтарының музыкалық өнері мен музыкалық құралдары жөнінде Август Эйхгорн бірқатар құнды қорытындылар жасады. Осы еңбектің “Қырғыздың (қазақтың) музыкалық құралдары” бөлімінде Эйхгорн домбыра, қобыз, сыбызғы құралдарына жеткілікті сипаттама берді. Сонымен қатар Эйхгорн қазақтар арасында кең тараған айтыс өнері туралы қызғылықты естеліктер жазып қалдырды. Қыз бен жігіт махаббат туралы айтысқанда, өз куплеттерін бірінен соң бірі əнге қосып айтқан.
Қазақ музыкасын революцияға дейін зерттеушілер, өз еңбектерінде фольклордың таралуы туралы хабарлағанымен, халықтың өнер қайраткерлері туралы аз жазды. Шындығында, тек XIX ғасырда қазақтың аса көрнекті композиторлары, əншілері, күйшілері Құрманғазы Сағырбаев (1806-1881), Дəулеткерей Шығаев (1820-1887), Ыхлас Дүкенов (1813-1916), Тəттімбет Қазанғапов (1817-1862), Біржан Қожағұлов (1832-1894), Сармалай (1835-1885), Жаяу Муса Байжанов (1835-1929), Абай Құнанбаев (1845-1904), 
Мұхит Мералиев (1847-1918), Ақан Сері Қорамсаұлы (18431913) жəне басқалары өмір сүріп, өздерінің өшпес шығармаларын шығарған еді. Оның себебін өнер зерттеушілеріне халық композиторларымен тікелей кездесудің сəті түсе бермегенімен, қазақ жерінің аса кеңдігімен, сол кездегі экономикалық, саяси жəне мəдени байланыстардың нашар дамығандығымен түсіндіруге болады. Дегенмен, сирек те болса өнер зерттеушілері халық музыканттарымен кездесу сəттерінен алған өз əсерлерін жазып қалдырған. Осындай жазбалардың арасында орыс журналисті Н. Ф. Савичевтің қазақтың ұлы композиторы Құрманғазы Сағырбаевпен кездесу туралы материалы ерекше назар аударалық құнды дерек болып табылады.
Н. Ф. Савичев Құрманғазыны 1868 жылы көріп тыңдаған. Ол композитор өнерінен алған өзінің əсерін “Сағырбаев – өте сирек кездесетін музыкалық жан, егер ол европалық білім алса, музыкалық дүниенің бірінші жарық жұлдызы болар еді”, – деп жазды.
Қазақтың халық əншілерінің шеберлігі туралы француз ғалымдары Капо жəне Бонвало өздерінің 1881 жылы жарық көрген “Қырғыз трубадуры” мақаласында былай деп жазды: “Бұл қырғыз өзінің далалық костюмінде, үй ішіне түскен көмескі жарықта нағыз сері болып көрінеді. Оның ишараттары емін-еркін жəне ақсүйектік мəнері жұмсақ, сырт бейнесі əдемі. Ол кіре беріске малдасын құрып отырып алды да, құралының күйін түсірді. Содан кейін өз домбырасының қостауымен жоғары дауыста əнін шырқай жөнелді. Ол өз əнінде ауқатты сұлу қыздың кедей жігітіне деген ыстық махаббатын жырлады. Ыдырысқұл – нағыз артист, өз өнерінде тамаша шеберлікке қол жеткізген. Неге таң қаларыңды білмейсің: музыкалық құралда шебер ойнағанына ма, немесе салған əніне ме?”. Соңында авторлар Ыдырысқұл сияқты тенордың Европаның кез келген опера театрының мақтанышы бола алатыны жəне театрдың даңқын шығара алатыны туралы жазды.
Қазақтың музыка өнерінің дамуы туралы мəліметтер белгілі орыс зерттеушілері Ф. А. Щербинаның, В. Г. Короленконың,  А. Е. Алекторовтың, А. А. Ивановскийдің еңбектерінен көрініс тапты.
Қазақтың халық музыкасын зерттеу ісіне орыстың белгілі музыкалық қоғам қайраткері, сыншысы жəне композиторы А. В. Затаевич (1869-1936) аса зор еңбек сіңірді. Ол бастырған екі томдық –“Қазақ халқының 1000 əні” жəне “Қазақтың 500 əні мен күйі” совет фольклористикасындағы іргелі еңбектер болды. Затаевич қазақ музыка тарихында бірінші болып аса көрнекті халық композиторлары Абай Құнанбаевқа, Құрманғазы Сағырбаевқа, Жаяу Муса Байжановқа, Біржан сал Қожағұловқа, Ақан сері 
Қорамсаұлына, Мұхит Мералиевке, Дəулеткерей Шығаевқа, Ыбырай Сандыбаевқа толық мінездеме берді. Мұхит Мералиев əндерінің кең тыныстылығына, əдемі əуезіне тəнті болған композитор, оның “Айнамкөз” əні туралы “бұл əн-тек қазақтың кең даласында туатын əн, басқа жерге сыймайды”, – деп баға берді.
Затаевичтің аса көрнекті орындаушыларға берген мінездемелерінің музыка тарихын оқып-үйрену үшін маңызы зор. Олар:  əншілер – Əміре Қашаубаев, Ғаббас Айтпаев, Қали Байжанов, Ерғали Алдоңғаров, Майра Шаусутдинова; домбырашылар – Науша, Махамбет Бөкейхановтар жəне Ғұбайдолла Мухитов, Ғанбар Медетов жəне басқалары болатын. Өзінің барлық 2000ның үстінде тұратын бай музыкалық коллекциясын Затаевич 500ге жуық хабаршылардың көмегімен жинақтады. А. В. Затаевичтің қазақтың халықтық музыкасын жинақтап, бастырудағы жанқиярлық еңбегі музыкалық, ғылыми жəне əдеби қоғам арасында орасан зор қызығушылық туғызды. 
Көрнекті совет жазушысы  А. М. Горький бұл жөнінде: “Міне, менің алдымда “Қазақтың 1000 əні” жинағы жатыр. Олар нотаға түсірілген, олардың аса ерекше əуендері – болашақ Моцарттарға, Бетховендерге, Шопендерге, Мусорскийлерге жəне Григтерге таптырмайтын бай материал” деп жазды.
Затаевич еңбектері аса көрнекті француз жазушысы, музыка зерттеушісі жəне қоғам қайраткері Ромен Роланның назарына ілікті. 1926 жылы Затаевич Р. Ролланға өзінің шығарған “Қазақтың 1000 əні” жинағын жібереді. Көп кешікпей Затаевич Ролланның жауап хатын алды. Онда Р. Роллан: “Ең алдымен, мен сіздің алабөтен энергиямен осынау бастаған тамаша ісіңізді адам айтқысыз қиын аштық, эпидемия жағдайында аяқтап шыққаныңызға тəнті болғанымды білдіргім келеді. Сіздің маған жіберген “Қазақ халқының 1000 əні” атты еңбегіңіз менің туған күніме арналған ең тамаша сыйлық болды.”, – деп жазды.
2500 əн мен күйлерді жазып алған Затаевичтің ісін қазақстандық фольклоршылар Д. Д. Мацуцин мен И. В. Коцык жалғастырды. 30 жылдары қазақ музыкасын зерттеуге Б. Г. Ерзакович жəне Алматы музыкалық-драматикалық техникумы ғылыми-зерттеу кабинетінің қызметкерлері А. К. Жұбанов пен Е. Г. Брусиловский құлшына кірісіп, көп шаруа бітірді.
Халық музыкасын оқып-үйреніп, нотаға түсіру жұмыстары, əсіресе Алматы мемлекеттік консерваториясын ұйымдастырғаннан кейін (1944) жəне 1946 жылы Қазақ ССР-ы Ғылым Академиясы құрылғаннан кейін кең құлаш жайды. Аталған ғылым ордалары жыл сайын Қазақстанның түкпір-түкпіріне бірнеше рет ғылымиэкспедициялар жіберіп, халық музыкасын нотаға түсірді. Экспедиция мүшелері Қазақ ССР-нің барлық облыстарында, Өзбек ССР-нің қазақтар тұратын облыстарында, Ресейдің Таулы Алтай облысында, Астрахан, Омбы, Орынбор облыстарында жəне Қарақалпақстанда болып, 1980 жылға дейінгі аралықта 10000-ға жуық əн мен күйді нотаға түсірді.
Қазақтың халық музыкасын зерттеуге жəне насихаттауға Қазақ ССР-ы Ғылым Академиясының академигі, өнертану докторы, профессор А. Қ. Жұбанов (1906-1968) зор үлес қосты. 1945 жылы Қазақстан ғылым академиясының бірінші президенті Қ. И. Сатпаевтың ұсынысымен А. Қ. Жұбанов ғылым академиясы жанынан өнертану Секторын құрды. 
Сектордың Жұбанов басқарған музыка бөлімінің негізгі бағыты қазақтың халық музыкасын жəне оны құрушылары мен орындаушыларының шығармашылығын зерттеу болды. Жұбанов 1000 əн мен күйді жазып алды жəне аса көрнекті екі күйші – композиторлар Құрманғазы мен Дəулеткерей шығармаларын өзінің түсініктемелерімен басып шығарды. Жұбанов зерттеушінің алғашқы тырнақалды еңбегі 1936 жылы басылып шыққан “Қазақ халық композиторы – Құрманғазы” очеркі болды. Мұнда зерттеуші қазақтың халық композиторы шығармашылығына терең талдау жасап, оның күйлерінің идеялық мазмұнын, əлеуметтік мəнін ашып, композитордың аспаптық музыканы дамытудағы аса көрнекті рөлін ашып берді.
А. Қ. Жұбанов халықтың кəсіби-композиторлары шығармашылығын зерттеуді жалғастыра отырып, 1942 жылы “Қазақ композиторларының өмірі жəне шығармашылығы” атты кітабын бастырып шығарды. Бұл XIX ғасырда өмір сүріп, шығармалары музыкалық классикаға айналған бір топ халық композиторларының үлкен тобының шығармашылығын қорытындылаудың алғашқы талпынысы еді.
1958 жылы аса көрнекті музыка зерттеушісінің қаламынан “Ғасырлар пернесі” атты жаңа кітап басылып шықты. Кітап халықтың күйші композиторлары Құрманғазы, Дəулеткерей, Дина, Сейтек, Тəттімбет, Қазанғап, Бəйсерке, Абыл, Ықылас, Сармалай шығармашылығы туралы 10 монографиялық очерктерден тұрады. 1967 жылы А. Қ. Жұбановтың келесі монографиялық зерттеуі “Замана бұлбұлдары” жарық көрді. Бұл зерттеуде А. Қ. Жұбанов қазақ халқының аса көрнекті əнші композиторлары Біржан сал, Ақан сері, Мұхит, Абай, Балуан Шолақ, Жаяу Мұса, Ыбырай, Құлтума, Сары, Майра, Естай, Əсет, Нартай, Кенен өмірі мен шығармашылығы туралы 15 очеркпен қатар, 9 очеркте аса көрнекті əнші орындаушылар Əміре Қашаубаев, Қали Байжанов, Қасым Бабақов, Темірболат Арғынбаев, Жүсіпбек Елебеков, Қуан Лекеров, Манарбек Ержанов, Ғарифолла Құрманғалиев, Əли Құрмановтардың қайталанбас өнерлеріне терең мазмұнды сипаттама берді. 
Халық музыкасының бағалы басылымына З. Жанұзақова құрастырған “Қазақ халқының аспап музыкасы” жинағы жатады. Домбыра, қобыз жəне сыбызғыға арналған алғашқы бұл еңбекке А. Жұбанов, Ж. Қаламбаев, З. Қоспақов жəне З. Жанұзақова жазып алған 87 күй енді.
Шағын кіріспе мақалада З. Жанұзақова аспаптары туралы, олардың түрлері, бұрауының түсірілуі, ойнау техникасы туралы қызықты мəліметтерді келтіре отырып, күйлердің тақырыптық мазмұнының сан алуандылығынан хабар береді. “Оларда, - дейді Жанұзақова – адам сезімі мен толқынысының аса нəзік нюанстары беріледі: бала туғанына байланысты қуаныш та, жақын адамынан айрылуына байланысты қайғы да, сүймейтін адамға күйеуге берілген қыздың мұңы да, айырылысу сағынышы да, табиғат сұлулығына сүйсінуден туындаған музыкалық портрет те кездеседі”.
Қазақтың музыкалық фольклорын зерттеу ісіне П. В. Аравин көп еңбек сіңірді. Алматы, Орынбор, Астрахань, Ленинград жəне Москва архивтері материалдарының негізінде, ол аса көрнекті халық композиторы Дəулеткерей Шығаевтың шығармашылығы жан-жақты талданған монография жазды. Композитордың аспаптық классиканың алтын қорына енген бірқатар белгілі күйлерін талдай отырып, автор Дəулеткерейдің патриот жəне гуманист ретіндегі шығармашылық бейнесін ашып берді.
Қазақтың халық музыкалық аспаптарын оқып-үйрену жəне қалпына келтіру, сондай-ақ оларды фольклорлық-этнографиялық ансамбльдерге, оркестрлерге пайдалану ісіне Құрманғазы мемлекеттік консерваториясының профессоры Б. Сарыбаев өлшеусіз үлес қосты. Ғалым археологиялық қазбаларды, мұрағаттық құжаттарды, ғылыми еңбектерді зерттеудің нəтижесінде 30-дың үстінде халықтың көне музыкалық аспаптарын іздеп тапты. Бұл жұмыс өнертанушының 1978 жылы жарық көрген “Қазақтың халық аспаптары” атты монографиялық еңбегінде қорытындыланды. Соңғы жылдары халық музыкасын зерттеу ісінде Құрманғазы атындағы мемлекеттік консерваторияның профессоры Қ. Ахмедияров, доцент К. Сахарбаевалар жемісті еңбек етіп жүр.
Негізгі ұғымдар мен терминдер
Халық өнерінің қайраткерлері – жыршылар, жыраулар, əншілер, музыканттар.
Қазақ өнерін зерттеушілер.
«Қазақтың 1000 əні», «Қазақтың 500 əн-күйі».
А. Жұбанов, П. Аравин, Е. Брусиловский жəне басқа зерттеушілер.
Сұрақтар мен тапсырмалар
         1. Қазақтың музыкалық фольклорын Қазақ төңкерісіне дейін зерттеуге кімдер үлес қосты?
         2. А. В. Затаевичтің қандай еңбектерін білесіз?
         3. А. Жұбановтың қазақтың музыкалық өнерін зерттеуге байланысты қандай еңбектерін білесіз?
         4. Қазақтың музыкалық фольклорын зерттеудің қазіргі кездегі жайы қалай деп ойлайсыз?
                 
XIІІ. Қазақтың аса көрнекті композиторлары
Біржан сал Қожағұлов
(1831-1894)
XIX ғасырдың даңқты композиторы жəне əншісі Біржан Қожағұлов қазақ халқының əн өнерінде терең із қалдырды. Ұлы композитордың дүниеден өткеніне жүз жылдың үстінде уақыт өтсе де, оның əндері халықтың жадында мəңгі сақталып, əлі үздіксіз айтылып келеді. Олар қазіргі композиторлар шығармаларында кеңінен қолданылып, опералық жəне эстрадалық сахналарда үнемі орындалып жүр. Біржан Көкшетау облысындағы Қожағұл ауылында 1831 жылы дүниеге келген. Жасөспірім шағынан бастап əн салуға құмартып, тамаша дауысының арқасында Көкшетау өңіріндегі кез келген ауылдың асыға күтетін қонағына айналды. 
Біржанның даңқы көп ұзамай бүкіл Қазақстанға жайылады. Біржанның бірқатар əндері қайшылықтар мен қайғылы оқиғаларға толы өз өмірін бейнелейді. 1865 жылы Көкшетауға Омскіден генерал-губернатор келгені белгілі. Біржан осы оқиғада орын алған озбырлықты суреттеген атақты “Жанбота” əнін шығарды. Өз болысы Азнабай əншіге дөрекілік  танытады. Басынан сөз асырып көрмеген, намысшыл əнші ожырлардың шын “қасиеттерін” əшкерлеген, ыза мен кекке толы өзінің “Жанбота” əнін шығарады. Біржан көптеген тамаша əндер шығарды. Олардың ішінде көп орын лирикалық əндерге берілген. Əнші шексіз де, шетсіз қазақ даласын аралап жүріп, өз шығармаларына шабыт беретін адамдарды кездестірген, соларға арнап небір тамаша əндерін арнаған. Мысалы, Ақтентек деген байдың Ажар атты асқан сұлу қызына кездесудің нəтижесі қыз сұлулығын бейнелеген əншінің екі бірдей тамаша “Тентек” жəне “Жаймашуақ” əндерінің дүниеге келуіне себеп болды.  Біржанның айналасы ойын-сауыққа, думанға толы болуына байланысты, əншіге халық “сал” атын берген, оны қатты құрметтеп, қошеметтеген. Біржан шығармашылығын құрайтын лирикалық əндердің көбі қазақ қыздарына, олардың сұлулығына, мінезіне, қылығына арналған. Олардың қатарына “Лəйлім шырақ”, “Көлбай-Жанбай”, “Ғайша жар”, “Жамбас сипар”, т.б. əндері жатады. Өмірінің соңғы жылдарында əнші кедейлікке ұшыраған, бай-болыстар тарапынан əртүрлі қиянат пен қысымшылық көрген. Қайтыс болардың алдында балаларына арнап “Асыл Ақық” жəне “Теміртас” əндерін шығарған.
Əнші композитордың бостандық сүйгіш, сезімтал бейнесі қазақтың аса көрнекті композиторы М. Төлебаевтың “Біржан-Сара” операсынан тамаша көрініс тапты.
Ақан сері Қорамсаұлы
(1843-1913)
Ақан сері 1843 жылы Көкшетау облысындағы Қоскөл деген жерде туған. Алғашқы арабша сауатын Ақан ауыл молдасынан алған. 13 жасқа толғанда Петропавл қаласына барып оқуға түседі. Қалада алған білімі, көрген-білгендері кейін əншінің шығармашылық қызметін дамытуға көп септігін тигізеді. Ауылға келген Ақан өз өмірін қызқырқын, жас-желектер арасында, уайым-қайғысыз, ойын-сауықпен өткізеді. Оның ақындық, əншілік композиторлық дарыны көпке таныла бастайды. Ақан сол кезде қазақ қауымы қатты құрметтеген салт-дəстүрлерге, шаруа түрлеріне орай, жүйрік саятшылыққа қажетті алғыр ит, аңға, құсқа салатын лашын, сұңқар, ителгі, қыран ұстайды. Сондықтан ол ел арасында “сері” атанады. Əсіресе, Ақан серінің əншілік өнері халық арасына кең танымал болды.
Ақанның көптеген лирикалық əндері сұлу қыздарға арнап шығарылды. Əншінің əсем əуенді, кең тынысты, ыстық сезімге толы “Балқадиша”, “Мақпал”, “Екі жирен”, “Қараторғай”, “Ақтоқты” əндері халық арасына өте кең тараған. Өзінің сүйікті тұлпары Құлагерге арнап “Маңмаңкер”, “Құлагер” əндерін шығарды. Алайда қазақтың əнші-композиторы Ақан серінің тағдыры да аянышты болды. Сол кезде қалыптасқан дəстүрлерге байланысты ақын өзі сүйген қыздарына қосыла алмады, өзі мəпелеп баққан тұлпары Құлагерді Сағынай байдың асында ұйымдастырылған бəйгеде бақталастарының бірі шоқпармен ұрып өлтірсе, екінші бақталастары сұңқары “Көкжендетке” у беріп өлтіреді. Осының бəрі жиналып, əншіні ауруға ұшыратады, сөйтіп ол елеусіз жағдайда қайтыс болады. Алайда Ақан серінің артында рухани мұрасы, өшпес əндері қалды.
Мұхит Мералиев
(1841-1918)
 
Қазақтың дарынды композиторы жəне əншісі Мұқит Мералиев – лирикалық тамаша əндердің авторы жəне орындаушысы. А. В. Затаевич оны “Қазақтың Баяны” деп атады. Балалық шағы жаймашуақ молшылық жағдайда өтті. Əкесі баласын əкімдікке, ел билеуге тəрбиелегісі келсе де, Мұқитты ол қызықтырмады. Жасөспірім шағынан бастап музыкаға, əнге əуестенеді, көп ұзамай əншілігі дүйім жұртшылыққа белгілі болып, даңқы бүкіл батыс өлкеге жайылады. Мұқиттың алғашқы əндерінің бірі “Айнамкөз” тамаша сұлу қыздың түрін бейнелейді. Одан кейін шығарылған “Алуаш”, “Қилым” əндері де өмірлік бақылаулар нəтижесі еді. Егер жоғарыда айтылғандар лирикалық əндер болса, “Жылқышы”, “Үлкен Айдай” əндері драматизмге жəне өмірлік патетикаға толы шығармалар еді.
Əсіресе, барлық ұлдары мен жалғыз қызынан айрылған əкенің терең қайғысын бейнелейтін Мұқиттің “Зəуреш” атты əні халық арасына кең тарады. Мұқит əкенің орны толмас қайғысын асқан шеберлікпен бере білді. Осы əн туралы академик А. Жұбанов “Замана бұлбұлдары” атты еңбегінде былай дейді: “Мұқит музыкасы əннің қайғылы мазмұнын одан əрі тереңдете түседі, оны сабырлы түрде тыңдау мүмкін емес. Оның түпсіз қайғысы адамды бей-жай қалдырмайды”. Қазақстанның көптеген композиторлары əртүрлі бейнелеулерде оны өз шығармаларына енгізді. “Зəуреш” тақырыбына траурлық марштар жазылды. “Зəуреш” жоғары регистрде басталады, мелодиясы тегіс, созылмалы, қайғылы. Əнде бірде-бір бөлек, артық, қажетсіз нота жоқ. Əрбір дыбыстан аса зор мұң, орны толмас қайғы, айырылу сезіледі. “Зəурешті” тек əн деп қарауға болмайды, ол – кішігірім, аяқталған реквием. Мұқит əндерінің арасында “Паңкөйлек”, “Ақ иіс” əндері де өздерінің аса əуезділігімен, кең тыныстылығы мен мұндалап, тыңдаушысын өзіне қаратып алады. Композитор Батыс Қазақстанда кең дамыған əншілік мектептің көш бастаушысы болды. Мұқит əндерін өзіндей айтып, халық арасына жеткізген кім бар дегенде ең алдымен республиканың халық артисі, қайталанбас талант иесі Ғарифолла Құрманғалиев ауызға ілінеді. Күміс көмей əнші еліміздің талай-талай сахналарында Мұқит əндерін бұлбұлша сайратып, өз тыңдаушыларының алғысын алды, артына мол мұра – орындаған əндері мен шəкірттерін қалдырды. 
Мұқит дəстүрін жалғастырушылар арасынан бүгін біз тамаша əншілер легін көреміз. Олар республикаға еңбегі сіңген əртіс Мекес Төрешов, Қатимолла Бердіғалиев, Рая Латифуллина, Сəуле Жанпеисова, Айгүл Қосанова, Пахаман Құттымұратов жəне т.б. 
Сөйтіп, ұлы композитордың “Панкөйлек” əнінде айтылатын арманы орындалды.
Жаяу Муса
(1836-1929)
Жаяу Муса Байжанов, қазақтың белгілі əншісі жəне композиторы ұзақ, мəнді өмір сүрді. Оның шығармашылығы қоғамда орын алған əлеуметтік əділетсіздікке қарсы бағытталды. Жаяу Мұса өз заманының арабша жəне орысша сауатты, оқыған адамы болды. Ол 1835 жылы Павлодар облысы, Баянауыл ауданында туған. Ауыл молдасынан сауатын ашқаннан кейін, он бес жасында Петропавл қаласына барып көпеске жалға жұмысқа орналасады. Жұмыс істей жүріп, өз бетімен білімін көтерумен айналысады, орысша сөйлеуге машықтанады, жазу-сызуды, скрипкада, гармоньда ойнауды үйренеді. Петропавловскіде үш жыл тұрғаннан соң, Мұса Омскіге барады. Омск ол кезде үлкен мəдени орталық болатын, сондықтан да Мұсаның дүниетанымы кеңейе түседі. Мұнда Мұса əскери үрлемелі оркестрдің орындауындағы марштар, вальстер, мазуркалар, т.б. европалық музыка түрлерімен танысады. Ол болашақ композитор шығармашылығына игі əсерін тигізеді. Ауылына оралған Мұсаға жұрттың назары бірден ауа бастайды. Ол қазақ жəне орыс əндерін айтады, домбырада, гармоньда жəне скрипкада ойнайды. Жергілікті байлар, Мұсаның халық арасындағы беделін көре алмай, оған “Жаяу Мұса” деген ат қояды. Бірақ одан Мұса қысылмайды. Халықты аралай жүріп, қарны тоқ байлардың əділетсіздігін, көрсеқызарлығын əшкерелеген əндерін шығарады. Сондай əндердің бірі “Ақ сиса” əні күні бүгінге дейін халық арасына кең тараған. XIX ғасырдың 70-80 жылдары Жаяу Мұса бірқатар лирикалық əндерді, атап айтқанда “Қазақ қыздары”, “Тұрымтай”, “Шолпан”, “Көгаршын”, “Хаулау”, “Сұрша қыз”, “Бозторғай” əндерін шығарады.
Аса көрнекті халық композиторы Жаяу Муса Байжановтың шығармашылығына, оның əндерін қызығушылық күні бүгінге дейін толастаған емес. Оның əндерін үлкен-үлкен сахналарда кəсіби артистер де, көркем өнерпаздар да үнемі айтып келеді.
Қазақтың аса көрнекті күйші-композиторлары
Құрманғазы Сағырбайұлы
(1823-1889)
Қазақтың музыкалық мəдениеті тарихына шығармалары толассыз энергияға, динамикаға, жарқылдаған серпінге толы Құрманғазы халық аспаптар музыкасының жарқын классигі ретінде енді. Оның “Серпер”, “Адай”, “Сары-Арқа”, “Балбырауын” жəне басқа көптеген күйлері аса əуезділігімен, жойқын серпінімен, сонымен қатар бойларында симфонизм элементтерін жинағандығымен ерекшеленеді.
Құрманғазының алғашқы күйлері XIX ғасырдың 30-шы жылдары шығарылды деген болжамдар бар. Солардың бірі “Кішкентай” 1836-1838 жылдардағы Исатай-Махамбет бастаған халық қозғалысына арналған. Тағдыр Құрманғазыны сынаудан жалықпады. Қажымас күрестің адамы Құрманғазы өмірінің көп бөлігін билік басындағылармен шекісумен өткізді. Олар Құрманғазыға жылқы ұрлаушы, тонаушы, т.б. жала мен пəленің түрлерін жабумен болды, қайта-қайта түрмелер мен абақтыларға жапты. Олардан Құрманғазы талай рет қашып шығып, қазақтың кең даласын аралады. Осындай оқиғалар мен өмірлік тəжірибелер жəне байқаулар Құрманғазы күйлерінің негізгі тақырыптарын құрады. Бірде Құрманғазы Адай руы өкілінің киіз үйінде тап болды. Керегеде ілулі тұрған домбыраны алып, өзінің ыңғайына сай бұрауын түсіреді. Үй иесінің қызы үйіне кіріп, домбыраны алып тарта бастайды да, бұның бұрауын кім түсірді деп сұрайды. Сосын Құрманғазы домбыраны алып, өзінің атышулы “Серпер” күйін орындаған деседі. Күй тартылып болғасын, үйдегілердің бəрі алдарында кім отырғанын түсінеді. Үй иесі жəне ауыл адамдары Құрманғазыға үлкен құрмет көрсетеді. Қонақжай үй иелерінің құрметіне разы болған Құрманғазы “Адай” күйін шығарыпты дейді. Құрманғазы өз басына бұлт үйіріліп, түрмеге қамалған кездерін, одан қашқан сəттерін бейнелеген, бірнеше күй шығарған. Олар “Ертең кетем”, “Қайран шешем”, т.б.  
Əсіресе, “Қайран шешем” күйінің тартымды тарихы бар. Ең алғашқы рет түрмеге айдалатын кезде, Құрманғазыны арбаға отырғызып əкетер алдында, анасымен қоштасар сəтте көңілі босап, көзіне жас алса керек. Мұны көрген анасы баласының жағына шапалақпен тартып жіберіп, “Ей балам мен ұл тудым десем, ез туған екем ғой, көрсетпе маған көз жасыңды”, деген екен. Анасының қайратына тəнті болған Құрманғазы “Қайран шешем” күйін шығарған. Тағы бір күйі “Саранжап” өзімен түрмеде отырып, тағдыр талқысын бірге бөліскен қалмақ батыры Церенджепке арналған.
Бұлардан басқа ұлы күйшінің əртүрлі өмірлік кезеңдерде адам тағдырының қуанышты немесе ренішті жағдайларын, туған жер табиғатын, адамдардың қарым-қатынастарын бейнелейтін тамаша күйлері “Сарыарқа”, “Алатау”, “Ақсақ киік”, “Төремұрат”, Байжұма”, т.б. күйлері қазақтың аспапты музыкасының алтын қорынан берік орын алып, ұлт-аспаптар оркестрлерінің, жеке орындаушылар репертуарларынан түспей келеді.
Дəулеткерей Шығаев
(1820-1887)
 
Қазақтың аспапты музыкасының XIX ғасырдағы көрнекті өкілі, белгілі халық композиторы Дəулеткерей Шығаев болды. Оның көптеген күйлерінің көркемдік маңызы күні бүгінге дейін жойылған жоқ. Оларды қазіргі заманғы композиторлар өз шығармаларында кеңінен қолданып келеді.
Ақсүйек отбасында дүниеге келген Дəулеткерейге қарапайым халықтың тұрмыс-тіршілігі де жат болып көрінген жоқ. Ең əуелі лирик композитор болғанымен, əлеуметтік əуендер де оның шығармаларынан берік орын алды. 
Дəулеткерей 1820 жылы Каспий жағалауында сұлтан Шығай Нұралыұлының жанұясында дүниеге келді. Əкесінен ерте бес жасында қалған Дəулеткерей ағасы сұлтан Меңдігерейдің тəрбиесінде болады. Ол Дəулеткерейді ел басқаруға, билік басында болуға тəрбиелегісі келді. Алайда Дəулеткерей ақсүйектік дəстүрлерге иек артудан гөрі, музыкаға құлшыныс танытып, көп ұзамай ел таныған шебер домбырашыға айналады. Оның бұл жолды таңдауына себепші болған, сол өңірге танымал домбырашы, күйші Мүсірəлі болды. Мүсірəлі Дəулеткерейге домбыра тарту əдіс-тəсілдерін жалықпай үйретеді. Домбыра тартудың қыр-сырын əбден үйренген Дəулеткерей енді өзі де күйлер шығара бастайды.
40-шы жылдардың бас кезінде Дəулеткерей өзінің алғашқы күйлерін “Қыз Ақжелең” жəне “Қосалқаны” шығарады. Бұл күйлерді шығаруға өмірлік байқаулар түрткі болады. Бірінші жағдайда Дəулеткерейдің аса сұлу, əрі домбырашы қыз Ақбаламен кездесуі “Ақжелең” күйінің шығарылуына себепші болса, “Қосалқа” күйшінің өмірлік əсерінен туындаған лирикалық шығарма болды. Жалпы Дəулеткерей өз күйлері арқылы қазақтың аяулы қыз-келіншектері бейнелерінің тұтас бір галереясын жасақтады. Адамның көтеріңкі көңіл-күйін, ыстық та жарқын сезімін, жақсы пейілін, махаббатын бейнелейтін “Құдаша”, “Жеңгемсүйер”, “Келіншек”, “Жұмабике”, “Бұлбұл”, “Байжұма” т.б. күйлері – композитор шығармашылығының гуманистік мəнін айқындай түседі. Сонымен қатар, Дəулеткерей күйлерінің бірқатарынан композитордың əлеуметтік жағдайларды түсінуге, оларға ықпал етуге тырысушылық байқалады. Мысалы, композитор “Қарақожа” атты күйінде өз замандасы, қатыгез əкім Қарауылқожаның бет-бейнесін музыка тілімен аса нанымды суреттеген.
Дəулеткерей домбыраның көркемдік мүмкіндігін кеңейту бағытында көп жұмыс істеді. Бұл талпыныстардың нəтижесінде домбыралық музыкаға жаңа өң берген “Желдірме” жəне “Ысқырма” күйлері дүниеге келді. Өмірдің мəні туралы лирикалық ойлар мен оның өтпелілігі жөніндегі тұжырымдар композитордың “Топан”, “Тұндырма”, “Байжұма” атты күйлерінен көрініс тапты. Жалпы алғанда, композитор Дəулеткерейдің шығармашылығын қазақтың аспапты музыкасына қосылған алтын қазына деп қарастыратын болсақ, сол қазынадағы ең шоқтығы биік шығармасы – философиялық мазмұндағы “Жігер” күйі болып табылады. Бұл күй арқылы Дəулеткерей өзінің көп жылғы шығармашылық еңбегінің соңғы нүктесін қойды.
Тəттімбет
(1817-1862)
Шығыс Қазақстанның аса көрнекті композиторы Тəттімбет болды. Ол 1817 жылы Қарағанды облысының Мөмкебұлақ деген жерінде туған. Ауқатты жанұядан шыққан Тəттімбет өз өмірін музыка өнеріне, оның ішінде күйшілікке арнап, бұл бағытта үлкен табыстарға қол жеткізді, күйші композитор ретінде артына мол рухани мұра қалдырды. Тəттімбет – Қазақстанда кең тараған шертпе күй мектебінің көрнекті өкілі. Оның алғашқы күйлерінің қатарына “Қосбасар” жəне “Қаражорға” күйлері жатады. Бұлардан басқа əйгілі күйшінің “Былқылдақ”, “Сылқылдақ”, “Көкейкесті”, “Сары жайлау” күйлері халық арасында кең тараған. Тəттімбет күйлері А. Жұбанов ұйымдастырған қазақтың Құрманғазы атындағы мемлекеттік Академиялық ұлт-аспаптар оркестрі репертуарынан берік орын алып, үнемі орындалып келеді.
Дина Нұрпейісова
(1861-1955)
Қазақтың аспапты музыкалық өнерінде Құрманғазы жəне Дəулеткерей дəстүрін жалғастырып, оны одан əрі тереңдеткен аса көрнекті композитор, күйші Дина Нұрпейісова шығармашылығы қазақ мəдениетіндегі жарқын құбылыс болып табылады. Дина 1861 жылы Батыс Қазақстан облысындағы Жаңақала ауданында туған. Динаның ұлы-күйші композитор дəрежесіне көтерілуіне Құрманғазымен тоғыз жасында кездесуі жəне оның тікелей шəкіртіне айналуы үлкен себепші болған еді. 
Патша үкіметі “бұратана” деп есептейтін ұлт аймақтарының 18ден 43-ке дейінгі азаматтарын тыл жұмыстарына алуды ұйғаруына байланысты 1916 жылдың оқиғалары Динаның санасында үлкен із қалдырады. Бұл кезде домбыраны қалтқысыз білетін Дина 1916 жылдың оқиғаларына арнап “Набор” атты күй шығарады, халыққа бұл күй “Он алтыншы жыл” деген атпен тараған.
Өзінің саналы өмірінің көп бөлігін, яғни 76 жасқа келгенше, туған ауылында өткізген Дина 1937 жылы Алматыда өткен көркем өнерпаздардың екінші слетіне қатысып, бас жүлдені жеңіп алады, үлкен мəртебеге, табысқа ие болады. Бұның бəрі шынтуайтқа келгенде Совет үкіметінің қамқорлығының арқасы еді. Жаңа қоғам құрылысының табыстарының бəрі ескіліктің қалдығына қарсы күресте қол жеткен табыс екенін, өз халқын өмірдің толық праволы қожасы еткен, экономика мен мəдениет саласында таңқаларлық табыстарға жеткізген коммунистік партия деп түсінген суреткер Дина өзінің атақты “Партия туралы” күйін шығарады. 
Бұл күйде партияның арқасында асыл арманына жеткен адамның ыстық, қалтқысыз сезімі берілген. Жасының ұлғайғанына қарамастан Дина республикамыздың музыкалық қоғамдық өміріне белсене араласты. 1939 жылы Москвада өткен халық таланттарының бірінші слетіне Дина топ жарып, бірінші орынды жеңіп алды. Профессор Беляев “Халық музыканттарының байқауы” атты мақаласында: “Халық бұқараның музыка мəдениетін өркендету құралы ретінде байқау халық музыкалық аспаптарының маңызын көтерді. “Домбыраның Жамбылы” Дина көрсеткен асқан шеберлік, домбыра сияқты халық аспаптарын сақтау, оны өркендету жолындағы үгіттің ең жақсы əдісі болып табылады”, – деп жазды.
30-жылдардың аяғында республиканың астанасы Алматыға келгеннен бастап, Дина өзінің шығармашылығын советтік құрылысқа арнады. Сөйтіп ол қоғам қайраткері де бола білді. Мысалы, 1940 жылы өткен Қазақстанның жиырма жылдығына арнап “Той бастар” күйін шығарды. Дина бұл күйінде бостандық алған экономикасы мен мəдениеті бар халықтың шаттығын, қуанышын суреттейді. “Той бастар” жарқын болашаққа сенген халықтың салтанатты маршы іспетті шығарма болатын. Сондықтан да бұл күй халық арасында кең тарап, домбырашылардың, көркемөнерпаздар оркестрлерінің жəне кəсіби музыка шеберлерінің репертуарынан берік орын алған шығармаға айналды. 40-50 жылдары Совет адамдарының бейбіт еңбегіне арналған “Еңбек геройлары”, “Сауыншы”, “Сегізінші март” күйлерін шығарып, Совет қоғамы өміріне өзіндік үлес қосты.
Негізгі ұғымдар мен терминдер
Қазақтың аса көрнекті əнші-композиторлары: Біржан, Ақан, Жаяу Мұса, т.б.
Əнші-композиторлар əндерінің тақырыптары.
Əйел, Отан, туған жер тақырыптары.
Қазақтың ұлы композитор-күйшілері Құрманғазы, Дəулеткерей, Тəттімбет, Дина. Олардың күйлерінің ерекшеліктері.
Сұрақтар мен тапсырмалар
         1. Қазақтың аса көрнекті əнші-композиторлары шығармашылығы туралы əңгіме құрастырыңыз.
         2. Құрманғазы мен Дəулеткерей шығармашылығында қандай ұқсастық жəне айырмашылықтар бар? 
         3. Тəттімбет қандай домбыра мектебінің негізін қалады? 
         4. Дина күйлері қандай тақырыптарға арнап шығарылды? 
XІV. Қазақ ағартушылығы жəне ұлт зияларының рухани мұралары
XIX ғасырда түркі халықтарының арасында жəдидизм идеялары тарай бастады. Бұл идеялар Ресей империясының білім беру саласындағы экспансиясына қарсы бағытталған еді. Жəдид мектептерінде бұрынғы діни мектептерде болмаған ғылым негіздері оқытылды. Бұл мектептердің негізін салушы татар оқымыстысы И. Гаспринский еді. Туысқан татар, өзбек, қазақ қырғыз, башқұрт т.б. түркі халықтарының ағартушылары Ш. Маржани, К. Насыри, А. Фитрат, А. Ибрагимов, А. Құнанбаев, Ə. Бөкейханов, Ы. Алтынсарин, А. Байтұрсынов, М. Дулатов, М. Сералин, М. Шоқай, Ғ. Қараш, С. Торайғыров жəне басқалар өз халықтарына білім беру ісімен жан аямай айналысты.
Жəдид мектебінің мұғалімі, қазақтың көрнекті ақыны С. Торайғыров өзінің ұстаздық мұратын 1916 жылы былай деп бейнеледі:
Қараңғы қазақ көгіне, Өрмелеп шығып, күн болам! Қараңғылықтың көгіне, Күн болмағанда кім болам?
А. Байтұрсынов араб емлесінің негізінде “төте жазу” деп аталатын жаңа емле ойлап тауып, оны қазақ мектебіне пайдалануға ұсынды.
Мұсылмандық жаңа əдістік мектепті жақтаушы қазақ ағартушылары білім беру ісінде жалаң діни қағидаларды оқытудың орнына, жалпы адамзаттық құндылықтарды енгізу қажеттігін түсінді.
Қазақстан мəдениетіне үлкен үлес қосқан қазақтың алғашқы ғалымдарының бірі Шоқан Шыңғысұлы Уəлиханов орыстың əскери мектебінің түлегі еді. Алайда Шоқанды қазақ даласында орыстандыру саясатын жүргізуші болды деп бағалау үстірт пікір. Арғы атасы Абылайды пір тұтқан Шоқан өз халқының мəдениетін жоғары деңгейге көтеруге тырысты. Бұған негізгі құрал оның ағартушылық əрекеті болды.
Қазақ ағартушылығына Еуропадағы ағылшын, неміс, француздардағы сияқты жалпы ортақ белгілер тəн. Ең бастысы - білім мен ғылымды адамдарды бақытқа жеткізетін күш деп ұғыну. Алайда қазақ ағартушылығының өзіндік ерекшеліктері де жеткілікті. Мұның өзі Шығыс Ренессансына, тəуелсіз Қазақ хандығына жəне Ресей империясы құрамындағы бодан халық тағдырына қатысты.
Ағартушылық мəдениеттегі негізгі тетік – адам. Шоқан сыртқы əлемге “дала адамын” түсіндіргісі келді. Осы мақсатпен ол қазақ жəне қырғыз халықтарының миф-аңыздарын, салт-дəстүрін, діні мен тілін зерттейді. Шоқан жазған “Үлкен қырғыз-қайсақ ордасының ескі аңыз əңгімелері”, “Қазақтардағы шамандықтың іздері”, “Қашқария туралы жазбалар”, “Сахарадағы мұсылмандық туралы” жəне т.б. ғылыми еңбектерде қазақ жəне басқа түрік халықтарының мəдениетіне энциклопедиялық талдау берілген.
Шоқанды тек қазақ ағартушысы деп шектеу жеткіліксіз. Ол шын мəнісінде нағыз ренессанстық тұлға. Не бары 30 жыл ғана өмір сүрген ол өзін дарынды тарихшы, тіл маманы, географ, мəдениеттанушы ретінде Еуропа мен Азияға таныстырып кетті. Патшалық Ресейде білім алған империя офицері ретінде Черняев экспедициясына қатысты, басын қатерге тігіп, Қашқарияға жасырын барды. Ф. М. Достоевский, С. Р. Дуров, Н. Г: Чернышевский сияқты орыстың озық ойлы ғұламаларымен достасып, алдыңғы қатарлы Еуропа мəдениетінен нəр алды. Шоқанның бар арманы өз халқының төл мəдениетін, тарихын, тілін жоғары деңгейге көтеріп, жалпы адамзаттық мəдениетке тең етіп қосу болды. Осының негізгі құралы деп кейбір зерттеушілер Ресей мəдениетін қазақ сахарасында таратуды айтады. Омбыда оқып жүрген кезінен бастап-ақ Шоқан екі түрлі Ресей бар екендігін сезді: бірі – озық ойлы, адамзатты ардақтаушылар, екіншісі – отаршылар, тонағыштар, итаршылар. Шоқан патша əкімшілігінің Қазақстан туралы саясатына əр уақытта күдікпен қараған.
Шоқан араласқан тағы бір мəдениеттанулық мəселе мұсылмандық туралы болды. Қазақтарды жылдам христианға айналдыра алмайтынына көзі жеткен патша əкімдері исламның өздеріне қажетті жақтарын нығайту мақсатымен далаға көптеген татар жəне Бұхар молдаларын жіберді. Шоқан осы саясатқа қарсы шығып, орыс-қазақ мектептерін көбірек ашуды талап етті. Бірақ бұдан Ш. Уəлиханов атеист болды жəне исламға қарсы күресті  деген пікір тумау керек. 
Шоқан бұрыннан қазақтар арасында кең таралған тəңірлік дін жəне шамандықтың (басқылықтың) маңызын көре білді, исламға қарсы шығудан бас тартты; ол: “біз исламды қудалауды ұсынбаймыз, мұндай қадамдар қарама-қарсы нəтиже беруі мүмкін. Бірақ біз үкіметтің қандай да болсын білімге қарсы дінге қамқорлық жасамауын, жəне далада ұрып-соғу мен қорқытуға негізделген теологиялық заңдарды күштеп енгізбеуін сұраймыз жəне талап етеміз”, - деп жазды. Яғни, Шоқан мұсылмандықтағы мəдени-тұтастық функцияларды көре білді. Ұлы мəдениеттердің тоғысуында дүниежүзілік діндер интеграциялық қызмет атқарады. Қысқаша айтқанда, Шоқанның қазақ мəдениетіне қосқан үлесінің негізінде Батыстың да (орыстың да), Шығыстың да тигізген əсері емес, өз халқының төл мəдениеті жатыр.
Қазақ мəдениетінің кемелденуіне үлкен үлес қосқан тұлға – Ыбырай Алтынсарин. Ыбырай халық ағарту ісінің практикалық жəне дидактикалық мəселелерін шешуге тікелей атсалысты, алғашқы педагогикалық оқулық “Қазақ хрестоматиясын” жəне қазақ балаларына орыс тілін үйретуге арналған оқу құралдарын жазды. Сонымен бірге Ыбырай қазақтың əдеби тілінің негізін салушылардың бірі жəне халықтың ауыз əдебиетін, əдеп-ғұрпын зерттеуші ретінде белгілі; ол жазған қазақтардың құдалық жəне үйлену рəсімдері туралы, адамдарды жерлеу жəне еске алу салттары жөніндегі еңбектері жоғары бағаланып, 1847 жылы Ы. Алтынсарин Ресей географиялық қоғамының Орынбор бөлімшесінің мүшесі болып қабылданды. Ыбырай өз қызметі мен шығармашылығында нағыз ағартушы бейнесінде көрінеді.
Ыбырай өзінің ағартушылық қызметінде миссионерлік орыстандыру саясатын қолдаған жоқ. Ол өз халқын білімге, мəдениеттілікке шығарғанда өркениетті елдер қатарына көтерілуді армандады.
Ыбырай 1884 жылы Қазан қаласында атақты “Ислам шариаты” атты кітабын шығарды. Қарапайым халыққа түсінікті тілмен жазылған бұл еңбегінде ол мұсылмандықтың негізгі қағидаларын қазақ мəденитіне шебер қоса білді. Шығыс Ренессанысында қалыптасқан дін мен білімнің арасындағы үйлесімділік идеясын (əлФараби, ибн-Сина, т.б.) Ыбырай өз заманына байланысты дамыта білді. Қай дінде болсын, адамдар бір-бірін сыйлау керек делінеді, ал мəдениетсіздіктің негізгі себептеріне надандық, жалқаулық жəне мақтаншақтық жатқызылады.
“Ендігі жерде мынадай ақылды бұлжытпай ұстаңыз, – дейді Ыбырай Н. А. Мозохинге жазған хатында, – бұл менің айтып отырған ақылым емес, атақты философ-педагог Коменскийдің ақылы. Ол кісі: “Қолындағы барын қанағат ете білетін адам, шын бақытты адам жəне біз өзіміздің адал еңбегімізбен тіршілік етіп отырмыз дей алатын адам шын бақытты адам”, - деген екен; ал тағы бір араб философы бақыттылық пен байлық неде – дегенде –“ынсаптылықта”, - деп жауап берген екен; міне осы ақылды алыңыз”.
Қазіргі қазақтың рухани мəдениетінің негізін салушы – ұлы философ-ақын Абай Құнанбаев. Қазақ мəдениетінің ғасырлар бойы қалыптасуында осы процеске сыншыл көзбен қарап, оны ақыл жəне жүрек таразысынан өткізетін тұлға тым қажет еді. Абай, міне осындай тұлға болды. Абай өз шығармашылығында қазақ елінің белгілі тарихи тұйыққа тіреліп (бодандыққа түсіп), одан қалай шығуды білмей, болашағы туралы күдіктенген жағдайын суреттеді. Осындай шым-шытырманда ғұлама ақын таза уайым мен зарлау дəстүрінен арылып, халық өмірінің кем-кетігіне ашық көзбен қарап, оны емдеудің жолдарын көрсете білді.
Ортағасырлық озық мəдениетінен, қалалары мен төл жазуынан айырылған халықтың бар сенімі фольклор еді. Көшпелі мəдениетке қолайлы форма – ауыз əдебиеті, ел басқарудың ұтымды түрі – билер соты, алайда XIX ғасырдың екінші жартысынан бастап Қазақстанды Ресей өзінің тікелей отарына айналдырып, жаңа əкімшілік тəртібін енгізді. Қысқаша айтқанда, көшпелілік мəдениет орыс империясының əсерінен біртіндеп шайқала бастады. Қалалар салынып, фабрика мен зауыттарда қазақ жұмысшылары көбейе берді. Ресей экспансиясы қазақ сахарасындағы көне Шығыс мəдениетін ығыстыруды өзінің негізгі мақсаттарының бірі деп санады.
Батыс (Ресей) пен Шығыс (Ислам) өркениеттерінің арасындағы Қазақстан болашаққа қарай жол іздеуге мəжбүр болды. Далалық мəдениет осы ағымның ортасында өзіндік ерекшеліктерін сақтауға ұмтылды. Абай орыстық білім мен техниканы насихаттағанмен, христиан дінінен қазақты аулақ болуға шақырады. Ислам – халықтық мəдениеттің тірегі, оның рухани қазығы.
Алланың өзі де рас, сөзі де рас,
Рас сөз еш уақытта жалған болмас.
Абай исламды қазақ халқына тұрақты жаңа өркениетті, жоғары имандылықты қалыптастыру құралы ретінде уағыздады. 28-сөзінде ол былай дейді: “Құдайтағала əрбір ақылы бар кісіге парыз деген, əрбір иманы бар кісіге ғибадат парыз деген екен... Жə, біз енді ақылды еркіне жібермесек, құдайтағаланың ақылы бар кісіге иман парыз дегені қайда қалады? Дініміздің бір жасырын тұрған жалғаны жоқ болса, ақылды, оны ойлама дегенімізге пенде бола ма? Ақыл тоқтамаған соң діннің өзі неден болады?” Жоғарыда келтірілгеннен Абай діншіл, ескіні жақтаушы тəрізді пікірлер тумауы тиісті. Оның мұраты – парасат жəне мəдениетке қолдаушы болатын ислам. Абайды ағартушы діни ғұлама деп бағалаған дұрыс. Алла жаратушы болғанымен, дүниенің тұтқасы, белдігі адам.
Абайдың өз шығармашылығында қойып отырған үлкен мəселенің бірі – мəдени сабақтастық. Көшпелі өмір салтынан отырықшылыққа ауыса бастауына, Батыс мəдениетінің қазақ еліне таралуына қатысты дəстүрлік мəдениет пен өзгерістердің арақатынасын анықтау қажет еді. Ренессанстық парсы – араб өркениетін жоғары бағалаған Абай нəр алған қайнарлардың бірі – классикалық Шығыс поэзиясы мен суфизм.
Физули, Шəмси, Сəйхали,
Навои, Сағди, Фирдауси, Хожа Хафиз – бу Һəммəси
Мəдет бер я шағири, фəрияд.
Зар заман ақындарынан Абайдың айырмашылығы, ол əлі құрыған уайым мен мұңның орнына қазақ мəдениетінің кертартпа жақтары мен кемшіліктерін түсінетін көзашықтық пен оларды емдеу жолдарын көрсетеді. Мəдениетті елдер қатарына қосылу үшін, - дейді Абай, ең алдымен қазақ халқы төмендегідей кеселді қылықтардан құтылу керек: “Күллі адам баласын қор қылатын үш нəрсе бар. Сонан қашпақ керек. Əуелі – надандық, екінші – еріншектік, үшінші – залымдық деп білесің. Надандық – білім-ғылымның жоқтығы, дүниеден еш нəрсені оларсыз біліп болмайды. Білімсіздік хайуандық болады.Еріншектік - күллі дүниедегі өнердің дұшпаны. Талапсыздық, жігерсіздік, ұятсыздық, кедейлік – бəрі осыдан шығады. Залымдық – адам баласына дұшпан болса, адамнан бөлінеді, бір жыртқыш хайуан есебіне қосылады”.
Осындай теріс қылықтарды атап айтқан Абай өз халқының бойындағы кемшіліктерді де көрсетеді. Бұл жер де ол “біз ең жақсы халықпыз” сияқты құр далбасалықтың орнына көршілес ұлттардың жақсы жақтарын қабылдауға шақырады: “Сонда мен ойлаушы едім: ей, құдай-ай, бізден басқа халықтың бəрі антұрған екен, ең тəуір халық біз екенбіз деп... Енді қарап тұрсам, сарттың екпеген егіні жоқ, шығармаған жемісі жоқ, саудагерінің жүрмеген жері, қалмаған шеберлігі жоқ. Өзіменен-өзі əуре болып, біріменен-бірі ешбір шаҺари жауласпайды. Орысқа қарамай тұрғанда қазақтың “ахиреттігін”, тірісінің киімін сол жеткізіп тұрды... Ноғайға қарасам, сол даттыққа да шыдайды, кедейлікке де шыдайды, қазаға да шыдайды, молда, медресе, дін күтуге де шыдайды. Еңбек қылып мал табудың да жөнін солар біледі, салтанат əсем де соларда. Оның малдыларына құзғын тамағымыз үшін біріміз жалшы, біріміз қош алушымыз... Орысқа айтар сөз де жоқ, біз құлы, күңі құрлы да жоқпыз”. Абай бұл сөздерін қазақ халқын жамандау үшін айтпаған. Ол осы тарихи тұманнан шығу жолын іздейді. Абай қазақтың жасына білім жарығына ұмтыл дейді, кəрісіне малыңды дұрыстап бақ дейді, атқа мінген жақсыларына елді іріткіге салмай, адал еңбек қыл, парызыңды атқар дейді.
Ұлттық мəдениеттің қорғаушысы деп Абай Руханилықты, Имандылықты, Сезімді ұсынады. Ақыл, Ерік жəне Жүрек таласы соңғысының пайдасына шешіледі.
Негізгі ұғымдар мен терминдер.
Шығыс ағартушылығы. 
Жəдид идеялар жəне жалпы адамзаттық құндылықтар.
Түркі халықтарының жаңа интелектуалды элитасы.
Шоқанның қазақ халқының рухани мұрасын зерттеуге қосқан үлесі.
Ы. Алтынсариннің ағартушылық қызметі.
Абайдың жаңашылдығы.
Сұрақтар мен тапсырмалар
         1. Түркі халықтарының ағартушылары қандай мақсатты көздеді? 
         2. Шоқан Уəлиханов ағарту саласында қандай идеяларды ұстанды?
         3. Ы. Алтынсариннің ағарту ісінде орыс ағартушымиссионерлерінен қандай айырмашылығы болды?
         4. Абайдың қазақтың рухани мəдениетіне қосқан үлесі туралы əңгімелеңіз.    
________________
ХV. ХІХ-ХХ ғасырлар тоғысындағы қазақ элитасының рухани мұрасы
Қазақ мəдениетінің өкілдері ХХ ғасырды əрі үмітпен, əрі қауіппен қарсы алды. Дүниежүзілік прогресс Қазақстанға да жете бастады. Ресейдің Москва, Петербург, Омбы, Қазан, Уфа жəне басқа қалаларында оқитын қазақ жастары орыстың прогрессивті мəдениет үлгілерін қазақ өлкесіне таратты. Қазақтың алдыңғы қатарлы жас өркеніне білім беруде Уфа қаласында орналасқан «Ғалия» медресесінің рөлі зор болды. Бұл оқу орнын Б. Майлин, Н. Манаев жəне т.б. қазақ зиялылары тəмамдады. 
ХІХ ғасыр мен ХХ ғасырдың тоғысында Ə. Бөкейханов, А. Байтұрсынов, М. Дулатов, С. Торайғыров, М. Сералин, Х. Досмұхамедов, Ж. Досмұхамедов, Ж. Ақбаев, М. Жұмабаев, Ж. Аймауытов, Б. Қаратаев, Ж. Сейдалин, М.Тынышпаев, М. Шоқай, Ш. Бөкеев, Қ. Құдайбергенов, Ғ. Қарашев жəне басқа қазақ зиялылары қазақ халқын ағарту ісіне, оның рухани жағынан өсіп, толысуына елеулі үлес қосты. 
Өзіне туысқан халықтардағы сияқты Қазақстандағы мəдени қайтадан жаңғыру орыс экспансиясына қарсы шығудан басталды. ХХ ғасырдың басында қазақтан шыққан алғашқы саяси қайраткерлердің бірі Міржақып Дулатов қазақ халқының манифесі – «Оян, қазақ!» өлеңін жариялады. Ол тұңғыш рет халықтық ашық күреске шақырған ұран тастады: «Қазақстаннан болған социалдемократтарға бір ауыз сөз айтамын: Еуропаның пролетариясы үшін қанды жас төгуіңіз пайдалы, бірақ өз халқыңыз қазаққа артық назар салыңыз, орыстың қара халқының күнелтуі ауыр, сонда да алды ашық. Қазақ халқы алты миллиондық бір ұлы тайпа бола тұрып, басқа халыққа қарағанда жəрдемсіз азып-тозып кетер». 
Міржақып саяси мəселелермен қоса өз шығармасында қазақ мəдениетін тұйықтан шығаратын жолдар іздейді. Ең алдымен мəдени тоқыраудың себебін М. Дулатов бодандықтан көреді.
Екі ғасыр арасында қазақтың ұлттық санасының оянуына үлкен əсер еткен тұлғаның бірі – Əлихан Бөкейханов. Ол қазақ хандарының тікелей ұрпағы, ұлт-азаттық қозғалыстың жетекшісі, қазақтың алғашқы саяси партиясының басшысы, қазақтың бірінші ұлттық үкіметі – Алашорданың көсемі еді. Əлихан Бөкейханов сан қырлы қоғамдық қызметтерімен бірге қазақтың рухани мəдениетін алғашқы зерттеушілердің қатарында болды. 
Ол Абайдың шығармашылығы туралы тұңғыш мақаланы жариялады, қазақ эпосы мен фольклоры жөнінде əлі күнге дейін ғалымдарды өзінің ой тереңдігімен таң қалдыратын еңбектер жазды. Солардың ішінегі құндысы – 1899 жылы «Түркістан ведомостыларында» жарияланған «Қырғыздың «Қобыланды» аңызыңдағы əйел» атты еңбегі еді. Əлиханның бұл жерде көтеріп отырған мəселесі бұрынғы қазақтың рухани мəдениетінің бай мұраларына байланысты. Аталған аңызда мұсылмандық дін мен ежелгі тəңірлік түсініктердің қарым-қатынасы, көшпелілер мəдениетіне тəн ана мен əйелді қастерлеу, ел намысын пендешіліктен жоғары қою, т.б. мəселелер талқыланады. 
Шексіз сахара қазақ мəдениетін көптеген жылдар бойы сыртқы жаулардан қорғаштап, өзіндік ерекшеліктерін сақтауға себебін тигізді. Дүлей далада тек жүз бен руға бөлінбеген тұтас қауым ғана өмір сүре алатын еді. Қысқаша айтқанда, Əлихан мен Міржақып, Ахмет Байтұрсынов пен Мағжан Жұмабаев, Жүсіпбек Аймауытов пен Сұлтанмахмұт Торайғыров секілді алаштың арыстары өз күресінде халқының ғасырлық мұрасынан қашанда күш-қуат алып отырды. 
Қазақтың рухани мəдениеті мен менталитетінде өшпес із қалдырған алып тұлғаның бірі – Шəкəрім Құдайбердіұлы. Оның шығармашылығының негізгі тақырыбы мораль философиясы мен мəдениет ілімін қамтиды. Шəкəрім Абайдың немере інісі жəне ұлы ақынның мұрасына сүйенген. Ол арнайы оқу орнында оқымаса да, араб, парсы, орыс, шағатай тілдерін өз бетімен үйреніп, сол тілдердегі шығармалардан дала ойшылы тұрғысынан ой қорытқан.
Абай сияқты Шəкəрім де қазақ елін қалай өркениетті, мəдениетті елдер қатарына қосамын деп талпынады. Оның ойынша, бұл азаматтық өтеудің басты шарты туған елдің бүкіл тарихи мəдени құндылықтарын жоғалтпай, оларды заман талабына сəйкес қолдану. Шəкəрімнің рухани ізденісінде ежелгі сақ-түрік заманынан қалыптасқан ғарыштық дүниетаным ерекше орын алады. Тəңірі, Нұр, Күн, Табиғат – ол үшін қасиетті, киелі ұғымдар. 
ХХ ғасыр əдебиетінің аса көрнекті өкілі Ахмет Байтұрсынов болды. 1895 жылдан бастап А. Байтұрсынов педагогикалық жəне əдеби шығармашылықпен айналысты. 
Қазақ əдебиетінде алғаш А. Байтұрсынов «Қырық мысал», «Маса» атты шығармаларымен көрінді. «Масаның» негізгі идеялық қазығы – жұртшылықты оқуға, өнер-білімге, рухани көтерілуге шақыру, адамгершілікті, мəдениетті уағыздау, еңбек етуге үндеу. Ол орыстың классик жазушысы И. А. Крылов мысалдарының бір тобын қазақ тіліне аударып, «Қырық мысал» деген атпен Петербургте 1909 жылы жеке кітап етіп бастырды.
«Айналып келіп таразыға тартылған, сыннан өткен деп Ахаңның ғана ардақты атын айтамыз. Одан басқа жалпақ елдің сынына толып, мейірін қандырған кісілер санаулы.
Ахаң ашқан қазақ мектебі, Ахаң түрлеген ана тілі, Ахаңның əдебиеттегі орны – «Қырық мысал», «Маса», «Қазақ» газетінің 1916 жылдағы қан жылаған қазақ баласына істеген еңбегі, өнербілім, саясат жолындағы қажымаған қайраты – біз ұмытсақ та, тарих ұмытпайтын істер болатын.
Оны жұрттың бəрі де біледі. Бұның шындығына ешкім де дауласпайды. 
Сондықтан 50 жылдық тойын істеп отырған қуанышты күнде Ахаңа біздің айтатын сөзіміз: Ахаң еңбегі жанған жанның бірі. Істеген ісінің жемісі – артынан келе жатқан жастар. Оның арты Ахаң мектебіне тізіліп, кіріп жатқан жас буын, жаңа өсіп келе жатқан қазақ əдебиеті Ахаңды өзінің басшысы деп санайды. 
Қаламынан тамған бал ем болудан айнымайды. Əлде болса, өмірінің ұзақ болып, еңбегінің өнімді болуын тілеуден қазақ баласы қайтпайды», - деп жазды М. Əуезов.
ХХ ғасырдың бас кезінде қазақ баспасөзі жақсы дамыды. Егер 
ХІХ ғасырдың аяғында Қазақстанда бар-жоғы 2 басылым болса, «Түркістан уалаятының» газеті (1870-1883) жəне «Дала уалаятының» газеті (1888-1902), 1905 жылдан бастап бірқатар жаңа басылымдар шыға бастады. 1907 жылы «Серке», «Қазақ газеті» шыға сала, патша үкіметі пəрменімен өз жұмыстарын тоқтатуға мəжбүр болды. 1911 жылы Троицк қаласында қазақтың көрнекті жазушысы М. Сералиннің редакторлығымен «Айқап» газеті шығарылып, онда қазақ əдебиеті, этнографиясы, тарихы бойынша материалдар басылды. 
Қазақ баспасөзінің қалыптасуына, əсіресе 1913-1918 жылдары Орынбор жəне Торғай қалаларында А. Байтұрсынов жетекшілік еткен «Қазақ» газеті өлшеусіз үлес қосты. Газеттің мақсаты қазақ арасында ағартушылық ісін дамыту деңгейін көтеру мəселелері болды. 
Сайып келгенде, қазақ баспасөзі халықтың рухани дамуына игі əсерін тигізді. 
Негізгі ұғымдар мен терминдер 
Ұлттық интеллигенцияның қалыптасуы 
Қазақ элитасының рухани мұралары 
Ахмет, Міржақып, Əлихан, Шəкəрім ұлттың рухани көсемдері 
Қазақ зиялыларының педагогикаға, тарих ғылымына, əдебиетке қосқан үлесі 
Сұрақтар мен тапсырмалар 
            1. Ұлттық интеллигенция ХХ ғасрыдың бас кезінде қандай мəселелермен айналысты? 
            2. Ə. Бөкейханов қандай салаларда еңбек етті? 
            3. А. Байтұрсыновтың қазақ тілі мен əдебиеті саласында қандай еңбектерін білесің? 
            4. ХХ ғасырдың бас кезіндегі қазақ баспасөзі қандай мəселелерді көтерді   
ҚОРЫТЫНДЫ
«Қазақ халқының рухани мəдениетінің тарихы» курсы ежелгі дəуірден бастап ХХ ғасыр басына дейінгі кезеңді қамтиды. Ұлттық мəдениет – бұл күрделі, көп құрамды құрылым, өзара байланысты жəне иерархиялық бағынышты құрылымдық элементтерден тұратын жүйе (тарихи эволюция барысында барған сайын күрделене түседі). Рухани мəдениет мазмұнына діни-философиялық идеялар мен көзқарастар, идеалдар мен ілімдер, космогониялық білімдер, культтер, дəстүрлер, ритуалдар, өнер, жазу, көркем əдебиет жəне т.б. сияқты компоненттер жатқызылады. Мəдени жүйеден идеялықэтикалық мəнді құрайтын компонентін, терең негізгі қабатын бөліп алу керек. Бұл іргетасқа барлық мəдени «құрылыс» қаланады. Мұндай форма қалыптастырушы компонент мифология, дін немесе этикалық-философиялық ілім болып табылады. 
Қазақ мəдениетінің рухани мəні мен іргелі белгілері исламдық межелермен сəйкес келеді, бұл исламды мəдениет құрау бастауы ретінде ақтауды жəне «мұсылман факторын» ескере отырып ұлттық мəдениетті қайтадан ой елегінен өткізуді талап етеді. Сонымен қатар негізінде көшпелілік пен суфизм синтезі жатқан қазақ қоғамындағы дүниетанымдық синкретизм, ислам модификациясы туралы тұжырымдауға да негіз бар. 
Тағы бір маңызды мəселе: көптеген ғасырлар бойына əр халықтың мəдениеті ішкі қисынға сəйкес жəне сыртқы импульстер ықпалымен дамып, байыды (гүлдену немесе өздігінен өркендеу ұғымын қолдануға болады). Мəдениеттер мен өркениеттердің өзара ықпал ету факторын, синтез жəне синкретизм құбылыстарын  жете бағаламай кетуге болмайды. Мəдени эволюцияның қозғаушы күші – дүниетаным прогресі. Өзгеру процесі бір мəдени күйден анағұрлым күрделі, сапасы жоғары деңгейлісіне өту ретінде көрінеді. Осы мəселелер ескерілді.