Археологиялық қазба жұмыстары барысында, жануар сүйектерінен жасалған еңбек құралдары жиі табылады. Оларды тоқыма ісі, тері илеу, шаруашылық мақсатында және тұрмыстық мақсаттағы бұйымдар деп жалпы топтауға болады. Жануар сүйектерінен жасалған бұйымдардың негізгі шикізаты сүйек болғанымен, олар қаңқа элементтеріне және атқаратын қызметіне қарай өз ішінде жіктеліп кетеді. Құлан жылқы тәріздес жануар болғандықтан, жалпы тақ тұяқты (лат. Perissodactyla) жануарлардың жақ сүйектері, метатарсальды және метакарпальды (сирақ) сүйектері, кіші асықты жіліктері мен кәрі жіліктерінен жасалған тұрмыстық заттар жиі кездеседі. Дегенмен тек құлан сүйегінен жасалған бұйымдарды археологиялық қазба жұмыстарында көп кездестіре бермейміз. Мақалада Бәбіш мола кешеніндегі көзешілер елді-мекенінен табылған құланның рудимент сүйегінен жасалған ілмек тәрізді тұрмыстық бұйым және қазба барысында құлан сүйектерінің кездесуі мен фауналық мекендеу ареалы сөз болады.
Елді-мекен (Бәбіш молла 7) Бәбіш мола қалашығынан оңтүстік-шығысқа қарай 5 шақырым жерде, кеуіп қалған арнаның бойында орналасқан. Жалпы аумағы 1,6 га яғни, 450х350 м жерді алып жатыр. Батыс бетінен ауылдың ішіне қарай ені 15 м болатын су қоймасы тартылған (сурет 1. А.).
Елді-мекеннің орнын жіті зерттеу барысында 11 пештің орны мен 7 құрлыстың және тұрғын үйлер мен шеберханалардың орны анықталды. Бұлардың беткі қабаты үйіліп жатқан керамикалар мен қатар шикі кірпіштен тұрғызылған қабырғалармен ерекшеленеді.
Сонымен қатар, ауылдың солтүстік-батыс бөлігінен, кеуіп қалған арнаның бойынан (арақашықтығы 50-60 м) үлкен үй-жайдың орны анықталды. Беткі қабатынан бөлмелерге бөлінген қабырғалардың контуры жақсы көрініп жатыр. Қабырғалар шикі кірпіштерден тұрғызылған. Бір өкініштісі, үйдің солтүстік бөлігі биік құм астында қалған.
Бәбіш мола оазисіндегі ескерткіштерді 1946 жылы Хорезм археологиялық-этнографиялық экспедициясының (ХАЭЭ) барлау тобы ашып, кейін 1958-1960 жылдары аралығында Бәбіш мола 1 қалашығы мен Бәбіш мола 2 жерлеу ғимаратына қазба жұмыстарын жүргізді (Толстов, 1948, с. 57; Толстов и др, 1960, с. 40). Ал, 1957-1960 жылдары Б.В. Андрианов жеке тобымен қала маңайына барлау жүргізіп, 150-ге тарта жекелеген елді-мекендер және суландыру құрлыстары сақталған егін шаруашылық алқабтарының орындарын тапқан (Андрианов, 1969, с. 192-199).
Кейін, 2006 жылы Ж. Құрманқұловтың жетекшілігімен Шірік Рабат археологиялық экпедициясы қайта барлау жүргізіліп, оларға сипаттама беріліп координатары алынса, 2015 жылдан бері көзешілер елді-мекеніне (Бәбіш-мола 7) археологиялық зерттеу жұмыстары жүргізіліп келеді (Курманкулов и др., 2006, с. 216-217; Утубаев, Болелов, 2016, с. 56-63).
№
	Жануар түрі
	Сүйек саны
	Сүйек саны %
	1
	Жылқы – Equus caballus
	2
	2,9
	2
	Түйе – Camelus bactrianus
	5
	7,4
	3
	Ірі қара – Bos taurus
	9
	13,4
	4
	Қой – Ovis aries
	5
	7,4
	5
	Ешкі – Capra
	2
	2,9
	6
	Уақ мал– Capra et Ovis
	22
	32,8
	7
	Құлан – Capreolus pygargus
	10
	14,9
	8
	Ақбөкен – Saiga tatarica




















	5
	7,4
	



9
	Есек – Equus asinus
	3
	4,4
	10
	Сүтқоректілер (анықтауға келмейтін)
	4
	5,9
	Жалпы
	67
	100
	Кесте 1. Бәбіш мола-7 қаласынан 2019 жылы табылған остеологиялық материалдар жануар түрі бойынша
2019 жылы Бәбіш мола 7 елді-мекенде жүргізілген зерттеулер барысында 64 дана жануар сүйегі табылған болатын. Остеологиялық материалдарға «Археологиялық технологиялар» лабораториясының қызметкерлері б.ғ.к. П.А. Косинцев және М.С. Шагирбаев талдау жүргізіп, 9 жануар түрін анықтады (Кесте 1). Археозоологиялық материалдар жануар түріне, қаңқа элементтеріне қарай топталып, бірқатар үй жануарларының төменгі жақ сүйектеріндегі азу тістер жүйесінің ерекшеліктері арқылы орташа жас мөлшері анықталды. Остеологиялық материалдарды эталондар коллекциясымен салыстыру негізінде, құланға тиесілі атлант, тоқпан жілік, метаподия, жамбас және асықты жіліктерден бөлек, 5 дана рудиментті (грифельная кость) сүйектер анықталған болатын. Оның ішінде 3 данасының бір шеті үшкірленіп, өңделген. Құлан сүйектерінің барлығы дерлік (метатарсальды сүйектен басқасы) сынып бөлшектенген. Бұл құлан етінің тағам рационында болғанын көрсетеді. Ұсынылған үш дана құланның рудимент сүйегінен жасалған ілмектер көзешілер елді-мекендегі №6- шы қазбадан табылды. Оның екеуі сынық. Ұзындықтары 103 мм-ден 115 мм-ге дейін, ендері 9-18 мм. Қалыңдығы 7 мм (Сур. 2. Б.).
  

Сур. 1. А – Бәбіш мол 7 елді мекеннің топографиялық жоспары. Б – Тоқуға арналған ілмектер
  

Сур. 2. 1 – өңделген рудмиентті сүйектер; 2 – құланның артқы (метатарсальды) сирақ сүйегінің (Бәбіш моладан табылған) плантарлы беті; 3 – метатарсальды және рудиментті сүйектердің жанасуы (латеральды бетінен қарағанда); 4 – проксимальды бетінен қарағанда
  

Сур. 3. № 1 рудиментті (қалдық сүйек) сүйектегі егеліп, шұңқырланған із
Құлан (Equus hemionus) – Қазақстанның оңтүстік және оңтүстік-батыс өңірлерінде, Сырдария мен Әмудария ойпатында, Арал теңізі аймағында көне заманнан бастап-ақ мекендейтін жануар. Археологиялық қазба жұмыстары барысында қазіргі Түркменстан аумағындағы неолит-энеолит кезеңіне тән ескерткіштерден құлан сүйектері анықталған (Шевченко, 1961, с. 464-477). Амудария ойпатындағы қола дәуірімен мерзімделетін Шор-депе, Алтын-депе ескерткіштерінен құлан сүйегі өте
көп табылып, барлық сүйектердің ішінде саны жөнінен екінші орында болған (Ермолова, 1970, с. 207- 213). Хорезм аймағында антикалық және ерте ортағасырлармен мерзімделетін Джанбас кала, Топрак кала, Шемаха кала (С.П. Толстов зерттеген) атты ескерткіштерден де құлан сүйектері табылған (Цалкин, 1952, с. 240-241).
Бәбіш мола ескерткішіне 2017 жылы жүргізілген археологиялық зерттеу барысында құланға тиесілі 1 дана асықты жілік және №1-3 фалангалар (топай және тұяқ) табылған. Шірік рабад қаласына 2017 жылы жүргізілген археологиялық зерттеу барысында құланға тиесілі қабырға, жауырын сынықтары мен тұяқ табылған. Кабул кала ескерткішіне 2012 жылы жүргізілген археологиялық зерттеу барысында құланға тиесілі 1 дана асықты жілік пен №1 фаланга анықталған (материалдарға археозоологиялық талдау жасағандар – Б.У. Байшашов., П.А. Косинцев және М.С. Шагирбаев). Мәліметтер кешені Сырдария өзені мен оның ескі арналары, көршілес аумақтармен қоса көне дәуірден бастап құланның жайылым ареалына кіргенін көрсетіп отыр.
Құлан (Equus hemionus) мен жылқының (Equus caballus) анатомиялық құрылымы бір-біріне өте жақын. Негізгі айырмашылықтары ретінде тек өлшемдерінің үлкен-кішілігі және жекелеген кейбір қаңқа элементтері ғана алынады (Громова, 1960, с. 87-91). Жылқының алдыңғы және артқы сирағында бір ғана түтікшелі сүйек болатыны белгілі. Бұл сүйек құланда да тура сол қалпында кездеседі. Тек көлемі бойынша ғана ажыратуға болады. Осы сүйекті зоологиялық шартты белгі бойынша №3 немесе ортаңғы сүйек деп атайды. Осы ұзын келген алдыңғы сирақтың (metacarpale) және артқы сирақтың (metatarsale) плантарлы бетінің (артқы жағы) екі жиегінде ұзын әрі жіңішке келген таяқша тәріздес екі сүйек орналасады. Аталған сүйектер зоологиялық терминологияға сәйкес рудиментті (қалдық немесе жұрнақ) сүйектер деп аталады. Орысша ғылыми әдебиеттерде «грифельная кость» деп аталуы жиі кездеседі (Зеленевский, Соколов, 2001, с. 68). Бұл алдыңғы және артқы сирақта орналасқан екі таяқша тәріздес сүйектер өзінің атауына сәйкес, бүгінгі күні жылқының немесе құланның тірек-қимыл жүйесіндегі №2 және №4 сүйектердің қалдығы болып табылады.
Жылқы анатомиясындағы бұл ерекшеліктер көне заманда жылқының әрбір аяғы үш саусақтан (трехпалый) немесе үш сирақтан тұрғанын айғақтайды. Бүгінгі заманауи жылқылардың ата-бабасы саналатын Еуропа, Үндістан және Қырым жерінен табылған бітеу тұяқты (аша тұяқты емес) гиппарион (лат. Hipparion) жылқысының алдыңғы және артқы сирақтары үш сүйектен тұрғаны белгілі (Павлинов, 1999, 58). Жылқы метаподиясындағы бұл ерекшеліктер бүгінгі Equus тұқымдасына жататын барлық жануарларда, оның ішінде есек (Equus asinus), құлан (Equus hemionus), зебра (Equus zebra), кианг (Equus kiang) түрлерінде де рудиментті сүйек түрінде көрініс тапқан (Павлинов, Лисовский, 2012, с. 382-389).
Бәбіш мола 7 елді-мекенінен табылған 3 дана сүйектің сыртқы пішіндерінде өңделу үдерістері бар. Қолда бар эталондармен салыстырмалы түрде қарағанда, барлық рудиментті сүйектер сыртқы анатомиялық пішіндері мен көлеміне қарай құланның артқы сирағына тиесілі екендігі белгілі болды (Сур. 2).
Жалпы сүйек бұйымдардың трасологиясына қатысты зерттеулерде құланның рудимент сүйегінен жасалған тұрмыстық заттар кездесе бермейді. Бірақ жылқының рудимент сүйегінен жасалған түйреуіш және біз секілді бұйымдар жиі кездесетін құбылыс. Археология ғылымында сирақтың рудимент сүйегінен жасалған тұрмыстық заттардың атқаратын қызметі туралы ортақ пікір жоқ. Бірқатар зерттеушілер мұны түйреуішке жатқызса, кейде жүн иіру ісінде қолданылған ілмек деген пікірлер де бар (Грязнов, 1956, с. 161-176. Табл. XV.). Енді бір зерттеушілер тері илеуде пайдаланған біз деп жорамалдаған (Вальков, 2019, с. 577-578.). Біздің мысалымыздағы өңделген рудимент сүйектерді трасолог И.В. Горащук тоқуға арналған ілмек деп тұжырым жасады (Горащук, 2019, с. 21).
Құлан сүйегінен жасалған тоқуға арналған ілмек тәріздес сүйектер егеліп, жонылып өңделген. Бастапқы пішіндерінде барлығы үшкір болуы мүмкін. Дегенмен екеуінің ұштары сынып, жоғалған. Ұшы үшкір күйінде сақталған сүйектің ұшынан жоғары 2,8 см жерде көлденең егеліп, тереңдетілген ізді көруге болады (Сур. 3). Уақытында бұл егелген шұңқыр арнайы жіпті тартып алуға арналған болуы да мүмкін. №1-ші рудиментті сүйектің проксимальды блогындағы буын ойысының ең үлкен ені 16,48 мм. №2-ші рудиментті сүйекте бұл өлшем 15,66 мм.№3-ші рудиментті сүйекте 10,78 м құрайды.
Бірінші және екінші рудиментті сүйектердің екеуі де құланның метатарсальды сүйегінің бір шетіне яғни екі құланға тиесілі. Сүйектердің морфометриялық өлшемдерінің өзара жақындығы, екі сүйек жастары шамалас құланға тиесілі болғанын растайды. Үшінші рудиментті сүйектің өлшемдері басқаларына қарағанда үлкен алшақтыққа ие және пішінінде әлі толық жетілмеген белгілер анық байқалады. Мәселен проксимальды бөлігіндегі буын ойыстары толық қалыптаспаған. Дегенмен ұзындығы жөнінен алдыңғы екеуімен салыстырмалы түрде бірдей.
Жылқы тәріздес тақтұяқты жануарлардың қаңқа элементтерінде рудимент сүйекке ұқсас бірнеше сүйектерді кездестіруге болады. Олар асықты жіліктің жанында болатын кіші асықты жілік (лат. os fibula) және шынтақ сүйегі (лат. ulna). Бұл аталған сүйектердің анатомиялық құрылысы рудимент сүйекке аздап жақын әрі тұрмыста осы аталған сүйектерді де түйреуіш, біз және т.б. мақсатта қолданын көре аламыз.
Жылқының рудиментті сүйегі көне дәуірде тұрмыстық-шаруашылық мақсатта жиі қолданыста болған. Мәселен Ресейдегі Дернул өзенінің бойында орналасқан Салтово-Маяк мәдениетіне тән Подгаевка I және Новолимаревка I қоныстарынан табылған 300-ге жақын сүйектен жасалған құралдардың ішінде жылқының рудиментті сүйегінен жасалған біздер табылған. Рудиментті сүйектердің дистальды шеті (төменгі жағы) үшкірленген. Сүйектің жалпы денесі мен ұшы қатты ысқыланып, тегістеліп, жылтыратылған. Қарама-қарсы проксимальды шеті дөңес келген. Бұл метокарпальды-рудиментті сүйектің метаподиясының проксимальды бетіндегі ортаңғы сүйектерге жалғасатын бөлігінің пішіні анатомиялық жағынан аздап жалпақ әрі дөңгелек болып келуіне орай, негізгі пішінін сақтай отырып жасалғанын көрсетеді. Аталған ескерткіштен табылған рудиментті сүйектен жасалған біздердің ұзындықтары 7-12 см аралығында ауытқиды (Красильников, 1979, с. 77- 92).
Қола дәуірінен темір дәуіріне өтпелі кезеңмен мерзімделетін Линево-1 қонысынан жылқының рудиментті сүйектерінен жасалған біздер көп табылған (Мыльников, Мыльникова, 2011, с. 183-196). Сүйектен жасалған түйреуіш тәріздес бұйымдардың ұзындықтары 12-20 см аралығында ауытқиды. Функционалды мақсатын зерттеушілер екі жағдаймен түсіндіреді:
Біріншісі, тері илеу кезінде тесуге және киім тігу үдерісінде қолдануы мүмкін.
Екіншісі, арқан немесе жіңішке жіптерді, тері белдіктерді түйіндеу ісінде немесе жылқы қылын есуде пайдалануы мүмкін.
Бәбіш мола 7 елді-мекенінен табылған жабайы жануарға тиесілі өңделген сүйектердің кездесуі тек бұл ғана емес. Бұған дейін де ақбөкенге тиесілі 80-нен астам асық табылып, зерттелген болатын (Шагирбаев, Утубаев, 2019, 79-116 бб.). Оның ішінде асықтың дорсальды бетінде әртүрлі белгілер салынған, тесілген асықтар да кездескен. Бұл мәліметтер өңірде көне дәуірде сүйек ұқсату дәстүрінің орын алғанын дәлелдейді. Әзірге материал көлемі аз болғандықтан, мақаламызда фауналық және функционалдық ерекшеліктерге тоқталумен шектеліп отырмыз. Алдағы зерттеулерде жабайы жануар сүйектерінен жасалған тұрмыстық бұйымдар саны артып, белгілі бір тұжырымдар жасауға мүмкіндік болады деп үміттенеміз.