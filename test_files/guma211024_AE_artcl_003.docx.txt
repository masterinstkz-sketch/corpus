Жетісу өңірі көне заманнан бастап халықтардың халықаралық сауда жолдарының күре тамырларының бірі екендігі белгілі. Жібек жолының бірнеше тармақтары осы аймақта түйісіп, Қазақстанның түкпір-түкпіріне жайылған. Халықаралық сауда-экономикалық құрылымының даму ерекшеліктері ұзақ сонар керуен жолдарының бойында елді мекендер мен керуен сарайлар, үлкен қалалар шоғырланатыны анық. Жетісуда осы сауда жолдарының бойында орналасқан ескерткіштер саны бүгінде бірнеше жүздеп саналады десек қателеспейміз. Шу-Талас өңірінен бастап Жоңғар қақпасына дейінгі таулы-далалы аймақта ортағасырлық ескерткіштер тізбектеліп орналасқан. Міне осы ескерткіштердің зерттелу мәселесі археология ғылымында маңызды болып табылады. Жетісу өңіріндегі археологиялық ескерткіштерді зерттеген ғалымдардың қатарынан К.А. Акишев., А.Н. Бернштам., Г.И. Пацевич., Е.И. Агеева., Т.Н. Сенигова., К.М. Байпаков., Т.В. Савельева және т.б. ғалымдарды айта аламыз. Мақаланың негізгі мақсаты А.Н. Берншатмның Жетісу өңіріндегі ортағасырлық ескерткіштерді зерттеуге қосқан үлесін талдау. 
Александр Натанович Бернштам шығыстанушы, Орталық Азияны мекендеген түркі тілдес халықтардың тарихын зерттеушілердің бірі. А.Н. Бернштамның Қазақстанның оңтүстік және оңтүстікшығыс өңірлеріндегі зерттеулері 1933 жылдан басталады. Ғалым сол кезеңде Жетісу археологиялық экспедициясын құрып, өзі Шу және Талас аңғарларына алғаш барлау жұмыстарын жүргізген. 19361940 жылдар аралығында А.Н. Бернштам Жетісу археологиялық экспедициясы Жетісу өңірінен 100ден астам археологиялық ескерткіштерді ашып, нәтижелерін ғылыми айналымға енгізді. Стационарлы қазба жұмыстары жүргізілген ескерткіштер қатарында Тараз, Текабкет, Сусы, Куль, Сарыг секілді және т.б. ескерткіштерді айтуға болады.  
1936 жылдан бастап жыл сайын ұйымдастырылып, А.Н. Бернштам басқарған археологиялық экспедициялар солтүстікте Қаратау жоталарынан, оңтүстікте Памир тауларына дейінгі, шығыста Іледен, батыста Зеравшан үстіртіне дейінгі жерлерді зерттеп, Қазақстан мен Орта Азия халықтарының көне тарихына қатысты маңызды мәліметтер жинады. Ол 1930–40 жылдары қазақ-қырғыз тарихына қатысты тың мәселелер көтеріп, сақ-үйсін және түркі дәуірін зерттеуге елеулі үлес қосты. 1942 жылы «Қырғызстан мен қырғыздардың көне дәуірден моңғол-татар шапқыншылығына дейінгі тарихы» деген тақырыпта докторлық диссертация қорғайды (Байгунаков, 2015, 122-132 бб.). 
А.Н. Бернштам Қазақстанның оңтүстік-шығыс өңіріндегі ортағасырлық тарихын зерттеуде, қазіргі Қырғыз территориясында археологиялық ескерткіштерге де көп назар аударған. Ғалымның бұл зерттеулерін 1997-1998 жылдары Қырғызстанда арнайы екі томдық еңбек болып жарияланды (Бернштам, 1941). 
А.Н. Бернштам Талас аймағындағы ескерткіштерді тоғыз топқа топтаған: қалалар, ауылдық қоныстар, қамалдар, бекіністер, керуен сарайлар, қорғаныс құрылыстары, жеке соғылған мазарлар, обалар, тұрақтар. Тараз қаласын сәйкестендіру мәселесінде, бірнеше ортағасырлық ескерткіштерге ғылыми сипаттама беріп, ол ескерткіштерді жергілікті халық «турткуль» деп атайтынына тоқталған (Бернштам, 1941, с. 38).  
Ғалым Талас алқабының батысында, Молотов колхозының аймағында бір-біріне жақын тұрған екі қоныс орнын анықтап, оларды жергілікті халықтың төрткүл атайтынын, әрі картада бұл нысандар Көктөбе (Кок тюбе) деп аталатынын және ескерткіштердің пішіні төртбұрышты немесе төртбұрышқа жақын екендігін айтады (Бернштам, 1941, с. 37–38). 
А.Н. Бернштам Талас аймағында ортағасырлық ескерткіштердің бірнеше типі кездесетінін айтып, негізгі белгілеріне тоқталған: «Защитой города и скорей всего оазиса являются крепости с гарнизонами, поставляемыми населнными местностями. ... Это четрыхугольное в плане строение, ориентированное по странам света с длиной сторон до 300–350 м. Стены укреплены башнями, въезд в ворота также сильно укреплен башнями, фланкирующими подходы к ним. Резко бросаются в глаза фортификационная продуманность плана, топография развалин и укрепления стен. Культурный слой в таких развалин невелик, однообразен ...» (Бернштам, 1941, с. 39). 
А.Н. Бернштамның 1950 ж. шыққан «Чуйская долина (Труды Семиреченской археологической экспедиции)» атты еңбегінде Жетісу өңіріндегі Ақбешім, Кіші Ақбешім, Қызылөзен және Бурана қалалары туралы мәліметтер береді. Зерттеуші Х ғ. аяғында Қарахандықтар династиясының құрылуымен Шу өңіріндегі қала құрылымында өзгерістер орын алғанын айтады. Оның ішінде Шу өңірімен қатар, Іле және Тянь-Шаньда қарахандық типтегі қалалармен қатар төртбұрышты пішіндегі қалалардың дамығандығын, әрі мұндай типтегі қалалардың қабырғалары емес, бұрыштары дүниенің төрт бұрышына қарайтыны және цитадельсіз болып келетініне назар аударады (Бернштам, 1950, с. 10– 14, 147). 
Шу өңіріндегі төрткүлдерді зерттеп жүрген белгілі археолог Е.Ш. Ақымбек өз зерттеулерінде А.Н. Бернштамның еңбектеріне талдау жасап, ғалымның Талас аймағындағы төрткүлдердің үш типі бар деп айтқанына назар аударған (Ақымбек, Шагирбаев, 2019, 43-61 бб.). 
Бірінші типтегі кіші төрткүлдер, пішіні төртбұрышты, қабырғаларының ұзындықтары 100 м дейін, бұрыштары дүниенің төрт бұрышымен бағыттас. Мұндай төрткүлдер көбіне ескі керуен жолдарының бойында орналасқан, бұлар бекіністі керуен сарайларға жатады. Мысал ретінде, Тараздан батыста Бірінші Май колхозының жерінде осы типтегі төрткүлді айтуға болады. Аналогиялық қызмет атқарған мұндай төрткүлдердің параллеліне Малдыбай, Мөңке ауылдарының маңындағы төрткүлдерді жатқызуға болады.  
Екінші типтегі өзінің пішіні бойынша ерекшеленетін биік төбелер. Бұл ескерткіштер биік төбенің үстіне салынады, мәдени қабаты өте бай келеді. Бұл типтегі зерттелген ескерткіштер қатарына Шөлтөбе (Чуль Тепе), Тастөбе (Тас Тепе), Әулиебастау және басқаларды жатқызады.  
Үшінші типтегі цитадельсіз, қабырғалары аса биік емес, пішіндері төртбұрышты немесе дөңгелек келген ескерткіштер. Талас алқабында бұл типтегі ескерткіштер өте көп кездеседі. Бұларды көне ауылдық қоныстар деп атауға болады. Мәдени қабатынан табылған материалдар біркелкі келген, сырлы ыдыстар аз кездеседі (Бернштам, 1941, с. 39–40). 
Жетісу өңіріне қатысты зерттеулерінде А.Н. Бернштам бірнеше елдің территориясын қамтитын үлкен тарихи аймақтағы тарихи үдерісті анықтауға тырысты. А.Н. Бернштам ашқан Жетісу өңіріндегі ең ежелгі ескерткіштердің қатарында қола дәуіріне тән Ұзынағаш, Алексеевское және т.б. ескерткіштерді атауға болады. Ғалым өзінің «Прошлое района Алма-Ата. Историко-археологический очерк» атты еңбегінде Жетісудағы ежелгі жерлеу орындарының құрылыстарына ерекше мән береді (Бернштам, 1948). Ондағы жерлеу шұңқырының құрылысы, құрылымы, тонаушылардан сақтау тәсілдеріне тоқталған.  
А.Н. Бернштам отандық тарихнаманың дамуына да үлкен үлес қосқан деп айтуға негіз бар. Дегенмен ғалымның бірқатар ойлары әлі күнге дейін пікірталас шеңберінде қалып келеді. Мәселен, «Археологический очерк северной Киргизии» атты еңбегінде Жетісу өңіріндегі ежелгі этностарға қатысты мәселе қозғап, онда усунь-исседон атауын қолданады. Б.А.Бернштамның пікірінше исседон бұл усунь атауының әртүрлі деректерде түрліше аталған нұсқасы болуы мүмкін деген ой айтады (Бернштам, 1947).  
А.Н. Бернштам Орта Азия археологиясының қазан төңкерісінен кейінгі кезеңдегі (1917-1920 ж. басы) дамуын қорытындылай келіп былай деп жазды: «Это был в общем послереволюционный» «бартольдовский период». Лишь в концу 20-х в начале 30-х годов начинаются с более совершенной методикой и не только в Мавераннахрие, но и за его пределами». Сонымен, Орта Азия мен Қазақстан, Талас, Шу өңірлеріндегі ортағасырлық қалалар мен елдімекендердің зерттелу тарихындағыайтылып жүрген «кеңестік кезеңнің бірінші сатысы» (1917-1935 жж.) шын мәнінде 1893-жылы басталған Орта Азия мен Қазақстан археологиясының «бартольдық кезеңінің » жалғасы болды (Бернштам, 1941; Толстов, 1957). 
Ақбешім, Қысымшы, Қызыл қала қалаларында жүргізілген қазба жұмыстары мен Үлкен Шу каналын қазу кезінде бұзылған ескерткіштерді зерттеудің барысында Шу өңіріндегі ортағасырлық қалалардың шаруашылығын, құрылыс техникасын, сәулет өнерін, қолөнерін сәулелендіретін аздаған деректер алынды. А.Н. Бернштам осы деректердің негізінде Шу өңіріндегі ортағасырлық қалалардың пайда болуы, дамуы туралы "Соғдылық" үлгіні ұсынды. Дегенмен, 1938-1941 жж. жұмыстар кезінде Шу өңіріндегі ортағасырлық қалалардың толық қамтылмағанын, зерттеулердің тек кейбір қалаларда ғана жүргізілгенін, оларда жүргізілген қазбалардың көлемі шағын, ал қазбадан табылған археологиялық заттардың аз екендігін ескеретін болсақ А .Н. Бернштам ұсынған "соғдылық" үлгінің негізсіз, біржақты екендігін көреміз. Экспедицияның 1938-1941 жж. Шу өңірінде жүргізген зерттеулерінің нәтижелері А.Н.Бернштамның еңбектері мен мақалаларында жазылды (Маханбаева, 2006; Бернштам, 1998). 
А.Н. Бернштам өзінің бүкіл шығармашылық өмірін ежелгі дала тұрғындарының әлеуметтік құрылымы, басқа халықтармен өзара байланысы, қоныс аудару жүйесі мен саяси тарихына арнаған деп айтуға болады. Соның ішінде Жетісу өңіріндегі ортағасырлық ескерткіштердің зерттелуіне де үлкен қосқан ғалымдардың бірі.