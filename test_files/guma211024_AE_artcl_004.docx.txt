Қазақстан археологиясының қалыптасуына, Халықаралық Ұлы Жібек сауда жолының тарихын зерттеуге, Қазақстанда қала мәдениетінің пайда болып, дамуын зерттеуге, Тәуелсіз Қазақстанның археологиялық ғылыми орталығын құрып, дамытуға, кәсіби мамандарды дайындауға, археологиядан халықаралық ғылыми-тәжірибелік байланысты қалыптастыруға үлкен үлес қосып жүрген, қазақтың айтулы азаматы, тарих ғылымдарының докторы, профессор, Қазақстан Ұлттық ғылым академиясының академигі Карл Молдақыметұлы Байпақов тірі болғанда биыл 80 жасқа (17.11.2020 ж.) келер еді. 
Карл Молдақыметұлы Байпақов Қазақстанда археология ғылымын қалыптастырып, ғылыми жолға қоюшы, ұлттық археологияның іргетасын қалаушылар Ә.Х. Марғұлан мен К.А. Ақышевтің әрі шәкірті, әрі үзеңгілес әріптесі еді деуге болады.  
1940 жылдың суық күзінде (17.11.40), қарапайым тарихшылар Молдақымет пен Лидияның отбасында дүниеге келген Карлдың тарихшы-археолог болуы заңды құбылыс деуге келеді. Өйткені оның бүкіл балалық шағы Талғар қаласының маңындағы ортағасырлық қаланың қираған орнында пайда болған төбенің маңында өткен. Бала күннен қыш ыдыстардың сынықтарын жинап өскен жасөспірім Карыл археологияның тарихтың құпия беттерін ашуға қосар үлесінің мол екендігін жазбай таныған болса керек. Дүниеге келгеннен кейін көп ұзамай басталған сұрапыл соғыс (1941 ж.) оны әкесінен мәңгі айырды. Танк әскерлерінің гвардия аға лейтенанты Байпақов Молдақымет 1944 жылы науырыз айының 3 күні Украина жерінде, Корсунь-Шевченко операциясы кезіндегі ұрыста ерлікпен қаза тапты. Мектепті алтын медальмен бітіргенен кейін Карл Молдақыметұлы Ленинградтағы А.А Жданов атындағы мемлекеттік университетінің археология кафедрасына түсті. Туғанан зерек жас ізденуші университет қабырғасынан бастап ортағасыр қалаларын зерттеуге көңіл қояды. Университетте ол Ресей археологиясының атақты майталмандары М.А.Артамонов, М.П.Грязнов, В.Ф.Гайдукевич, П.И.Борисковский, Б.Б.Пиотровский, В.М.Массн секілді профессорлардан дәріс алған. 
П.И. Лерх, В.В. Бартольд, А.Н. Бернштам секілді шығыстанушылардың Қазақстандағы зерттеулерімен танысқан ол әдегеннен ортағасырлық қалаларды зерттеу мәселесіне қызығады. Студент кезіндегі ғылыми жетекшісі В.М. Массонмен бірге Түркіменияға экспедицияға барып, Каратөбе, Алтынтөбе секілді мекен-жайларда жүргізілген қазбаларға қатысты. Қарақұм каналы салынып жатқан аймақтағы Хауз-хан қалашығын қазуға, әйгілі Мервтің орнында жүргізілген қазбаларға араласты. Әріптесі, әрі ескі досы К.А. Ақышовтың өтініші бойынша В.М. Массон Карлды ортағасыр археологиясына баулыды. 1962 жылдың жазында Тараз археологиялық экспедициясына шақырылған Карл Байпақов іс сапармен Отырар өңіріне барып, ондағы Отрартөбе, Көкмардан, Құйрыктөбе, Алтынтөбе, Мардан-Күик, Пшақшытөбе секілді қалашықтармен алғаш танысады. Осы сапар барысында жиналған материалдар негізінде Студент – археологтардың бүкілодақтық конференсиясында «К вопросу о локализации главного города Отрарского оазиса в ІХ-ХІ вв» атты тақырыпта жасаған баяндамасы арнайы жинақта жарияланды. Кейіннен «Отрартобе и городища Отрарского оазиса в средние века» тақырыбына диплом жұмысын жазып, оны аброймен қорғады.  
1963 жылы унверситеті тамамдаған жас маман сол жылы Қаз ССР ҒА жанындағы Ш.Ш. Уәлиханов атындағы тарих, археология және этнография институтының аспирантурасына конкурс бойынша қабылданады. Аспирантурада жүрген кезде Жетісудың қалаларын зерттеуге ден қойды. Жетісу археологиялық экспедициясының құрамында К.А. Ақышевтің жетекшілігімен жүргізілген үйсіндердің мекен-жайы Ақтас пен ортағасырлық Құлан қаласының орнындағы қазбаларға қатысты. Балқаштың күнгей бетінде, Іленің көне арнасында және солтүстік-шығыс Жетісуда жүргізілген археологиялық зерттеулер ғылыми қорытындыланды. Қазір көпшілікке жақсы танымал Антоновка қалашығы ортағасырлық Қойлық қаласының орны екендігін Байпақов сол кездің өзінде шамалаған болатын. 1966 жылыдың жазында Іле Алатауының бауырайындағы Талғар қалашығы мен Есік, Түрген аймақтарының ескерткіштері зерттелді. Жетісу экспедициясының құрамында жүріп жинаған ғылыми мәліметтер «Раннесредневековые города и поселения Семиречья (VI-XII вв.)» деген тақырыпқа кандидаттық диссертатцияны К.А. Ақышовтың жетекшілігімен жемісті қорғауына негіз болды. Археологиядан ғылыми жұмысты дер кезінде аяқтау өте сирек кездесетін құбылыс. Қазақстан археологиясының тарихында аспирантураға бөлінген мерзім аралығында ғылыми диссертатция жазып, өз уақытында қорғағандардың бірі ұстазы Акшевтен кейін осы К.М. Байпақов болатын. Өзіндік жергілікті ерекшеліктері мен қатар Шу, Талас өңірі мен Оңтүстік Қазақстанның қала мәдениеттерімен ортақ белгілері бар жаңа қалалық өркендеу аймағының ашылуы кандидаттық зерттеудің басты жаңалығы болды. Диссертациялық зерттеудің барысында Карл Молдақметұлы Жетісу өңірі қалаларының археологиялық картасын жасап, оларды қалашықтар, ауылдық мекен-жайлар, бекініс-қалашықтар, төрткүлдер, керуенсарайлар деген түрлерге топтастырды. Жетісу қалаларының мерзімделу жүйесін жасады. 
Қазақстан археологиясының қарқынды даму жолына түскен ХХ ғасырдың 60-70 – жылдары Жетісу мен Оңтүстік Қазақстанның ежелгі және ортағасырлық қалаларын зерттеу ісі кең қанат жайды. К.А. Ақышевтің бастауымен Оңтүстік Қазақстанның Арыс, Бадам өзендерінің бойы мен Сырдарияның ортаңғы ағысындағы қалаларды зерттеу қолға алынды. Карл Молдақыметұлы осы зерттеулердің қайнаған ортасында жүрді. Алғашқыда Қазақстан ғылым академиясының тарих, археология және этнография институтының кіші ғылыми қызметкері ретінде еңбек жолын бастаған Карл Молдахметұлы 1971 жылы аға ғылыми қызметкер дәрежесіне көтерілді. 1973 жылы осы институтың ортағасыр археологиясы бөлімін басқарып, археология музейін алғаш құруға үлес қосты.  
1969 жылы Қазақстан археологиясының зертханасына айналған Отырар қаласының орнындағы қазба жұмыстары басталды. Ғылыми зерттеулерді жүйелі жолға қою мақсатымен Отырар археологиялық экспедициясы құрылды. Отырартөбеге салынған стратеграфиялық қазба ондағы мәдени қыртыстар мен құрылыс қабаттары IV-VI ғасырлардан XVII-XVIII ғасырларға дейінгі аралықта кезектесіп қалыптасқандығын анықтады. Карл Молдақыметұлы Отырар археологиялық экспедициясы басшысының орынбасары міндетін атқарды. Отырартөбе мен оның айналасындағы Көкмардан, Құйрықтөбе, Марданкүйік, Ақтөбе секілді көптеген қала орындарында жүргізілген зерттеулер Қазақстан тарихына үлкен жаңалықтар әкелді. Отырар оазисі мен Қаратаудың күнгей бөктеріндегі ежелгі қалалар қоса зерттелді. Археологияның бірқатар теориялық мәселелері, соның ішінде ескерткіштердің географиялық орналасуы, этникалық тиістілігі мен қалаларды балаиалау мәселелері қарастырылды. Отырар мен Отырар оазисінде жүргізілген зерттеулердің негізінде алғашқы монографиялық еңбек (Акишев, Байпаков, Ерзакович, 1972) жарық көрді. Сол еңбектің авторларының бірі К.М. Байпақов болатын. Құйрықтөбе қалашығында хандардың салтанатты сарайы кешенінің ашылуы, ондағы ағаш тақтаға ойып салынған қағандар өмірінің көрінісі үлкен ғылыми жаңалық еді. Отырар, Қаратау, Арыс өңірінде жүргізілген зерттеулер Қаңлы тарихындағы бірсыпыра шешілмеген мәселелердің бетін ашуға көмектесті. Мәселен, Қытай деректерінде айтылатын Қаңлы елінің астанасы Битянның орны Отырартөбе болуы мүмкіндігі. Немесе, Қаңлылардың тарихи әдебиеттерде айтылатындай көшпелі ғана емес отырықшы егіншілікпен айланысып, қалалары ірі сауда және мәдени орталықтар болғандығын растайтын деректердің қорлануы.  
1971. ж. Оңтүстік Қазақстан кешенді археологиялық экспедициясы қайта құрылып, оның жетекшісі К. Ақышевтің орынбасары ретінде К.М. Байпақов тағайындалды. Осы экспедиция құрамында Байпақовпен бірге қызметтес болған археологиялық үлкен ұжым қалыптасты. Олар – Л.Б. Ерзакович, С.М. Ахинжанов, Б.Н. Нурмуханбетов, С.Ж. Жолдасбаев, Р.З. Бурнашева, В.А. Грошев, А.С. Загородний, Т.В. Савельева, В.Н. Настич, Ж.К. Таймагамбетов, Е.А. Смагулов, А.К. Акишев, Ю.И. Трифоновтар болатын. Оңтүстік Қазақстан археологиясының маңызды мәселелерін шешуге Х.А. Алпысбаев, М.К. Кадырбаев, А.Г. Максимова, Т.Н. Сенигова, А.Н. Марьяшев секілді мамандар да ат салысты. 
1971-1976 жылдары Отырардың жоғарғы қабатында кең көлемдегі қазба жұмыстары жүргізілді. Қала құрылыстары, көшелер жүйесі, тұрғын үйлердің түрлері зерттелді. Жиналған материалдар кейінгі ортағасырлық Отырардаң әлеуметтік-экономикалық өмірінің кейбір жақтарын анықтауға мүмкіндік берді. Тұрғын үйлер кешеніндегі ғимараттарды санау арқылы қала халқының саны XVII ғ. 5500 адам болғандығын анықтау мүмкін болды. Ясы, Ташкент, Бұқара және Отырардың өзінде соғылған теңгелердің қазбадан көптеп табылуы Орта Азиядағы сауда-экономикалық қатынасында Отырардың маңызды орын алғанын көрсетті. Кейінгі ортағасырлық Отырарды зерттеу қазақ халқы мен оның алғашқы мемлекеттік құрылымы «Қазақ хандығының» қалыптасу тарихын неғұрлым тереңірек танып, білуге мүмкіндік берді. 
Осы жылдар аралығында жүргізілген зерттеулердің жемісі мамандар жоғары баға берген тағы бір ғылыми маңызды монографияның (Акишев, Байпаков, Ерзакович, 1981) жарық көруіне арқау болды. Ол кітаптың да негізгі ғылыми түйіндерінің авторларының бірі К.М. Байпақов болатын. 
1977-1985 жылдары Отырардың ХІІІ–ХV ғасырларға жататын құрылыс қабатында қазба жұмыстары жүргізілді. Сол дәуірдің тұрғын үйлер кешені мен қорғаныс құрылыс жүйесі ашылып, қыш ыдыстар кешені мен металдан, шыныдан жасалған бұйымдардан тұратын археологиялық олжалар мол табылды. Отырар мен басқа да қалалардың осы дәуір қабатында жүргізілген қазба жұмыстары Қазақстан, тіпті Орта Азия тарихында қалыптасқан жаңсақ көзқарасты теріске шығару мүмкіндігін берді. Ол Қазақстан мен Орта Азияның көптеген қалалары монғол шапқыншылығынан кейін тіршілігін тоқтатқан, отырықшы мәдениет үлкен күйреуге ұшырап, қазақтар көшпелі тіршілікке ауысқан деген теріс көзқарастар еді. Археологиялық қазба жұмыстары шапқыншылық салдарынан қираған көптеген қалалардың ұзамай қайта қалпына келтіріліп, оларда мәдени-экономикалық даму қайта дамығанын көрсетті. Отан тарихына толықтыру әкелген осындай іргелі өзгерістерді топтастыра келіп, ол туралы Қазақстан тарихының академиялық туындысына (Қазақ ССР тарихы, 1981) жазған да К.М. Байпақов болатын. Көп ұзамай археологиялық зерттеулердің нәтижелерін жалпыға жариялайтын тағы бір қомақты монография (Акишев, Байпаков, Ерзакович, 1986) жарық көрді. 
Көк күмбезді мешіт пен монша секілді қоғамдық құрылыстар мен құмырашылардың кварталы да осы кездері қазылып, аршылды. Қазба кезінде табылған күміс бұйымдар мен теңгелердің көмбесі Отырардың сауда орталығы болғандығын аңғартады. Табылған теңгелерге К.М. Байпақов пен В.Н. Настичтің бірігіп жасаған сараптамасы қаланың Шығыс Түркістан, Мәуренахр, Хорезім, Еділ жағалауы, Қырым және Таяу Шығыспен сауда қатынаста болғандығын (Байпаков, Настич, 1981) көрсетті. Ішкі және далалық саудада негізгі қолданыста болған Отырарда соғылған теңгелер Орта Азияда да еркін айналыста жүрген.  
Оңтүстік Қазақстан мен Жетісу қалаларын зерттеу жұмыстары Байпақовтың докторлық диссертециясына арқау болды. Ол 1986 жылы Москвада (СССР ҒА археология институты) «Средневековая городская культура Южного Казахстана и Семиречья (VI-XVIII вв.)» атты тақырыпқа жазылған докторлық диссертациясын жемісті қорғап шықты. Дисертацияның негізгі тұжырымдары дәл осындай атпен жарық көрген мазмұнды монографияда (Байпаков 1986) жарияланды.  
Ғалымның Қазақстан археологиясына қосқан үлестерінің қатарында ортағасырлық қалаларды баламалау мәселесі бір төбе еңбек. К.М. Байпақов анықтаған тарихи қалалардың орындары шынайы екендігін осы күнгі зерттеулер растап отыр. Осы бағытта жазылған маңызды мақалалары (Байпаков 1977) осы күнгі зерттеулерде кеңінен қолданыста жүр.  
ХХ ғ. сексенінші жылдары К.М. Байпақов әлемдік тарихта айрықша орын алатын «Ұлы Жібек жолы» тақырыбымен де жемісті айналысты. 1987 ж. ЮНЕСКО – нің 24-сессиясында Ұлы Жібек жолы халықаралық жобасы кешенді түрде зерттеу мақұлданды. Осы халықаралық сауда жолының Қазақстан арқылы өтетін бөлігін зерттеу міндетін К.М. Байпақов өз қолына алған болатын. Он жылдан астам уақыт жүргізілген зерттеу жұмыстары «Ұлы Жібек жолының» Қазақстанда қала мәдениеті мен сауда қатынастарының дамуы үшін ғана емес, бүкіл әлемдік сауда-экономикалық және мәдени, саяси байланыстар үшін де аса үлкен маңызға ие болғандығын дәлелдеп шықты. Әсіресе Қазақстан жерінде Түрік қағанаты үстемдік құрып тұрған кезде «Ұлы Жібек жолы» қатынасының дамуы өзінің шарықтау шегінде болғандығы күллі әлемге әйгі болды. Жазба деректер мен бірсыпыра қалаларда жүргізілген қазба жұмыстарының мәліметтері осы кезде халықаралық сауда жолының басым бөлігі түріктердің толық бақылауында болғандығын көрсетті. Осы көрсеткіштер археологиялық қазба мәліметтерімен толықтырылды. 
«Жібек жолы» бағдарламасын жүзеге асыру мақсатымен 1991 ж. сәуір айында Қазақстан Республикасы ұлттық комитеті құрылды. Комитет ЮНЕСКОмен біріге отырып ерте заманда Қазақстан арқылы өткен «Жібек жолы» бағытымен халықаралық экспедиция ұйымдастырды. Бұл шара әлемдік қауымның Ұлы Жібек жолына деген шексіз қызығушылығын оятты. 
Алматыда «Взаимодействие кочевых и оседлых культур на Великом Шелковом пути» атты тақырыпқа әлемнің әйгілі ғалымдары қатысқан халықаралық конференция өткізілді. Осы шараларды Қазақстан тарапынан ұйымдастырушылардың бірі К.М.Байпақов еді. Осы шаралардың жемісті орындалуына аянбай ат салысқаны үшін К.М.Байпақовты, ЮНЕСКО арнайы шығарылған «Шелковый путь – путь диалога культур» медалімен марапаттады. Ұлы Жібек жолы тақырыбын зерттеуді К.М.Байпақов өмірінің соңына дейін жалғастырып келді. Айтылған тақырыпта жүргізілген зерттеулердің жемістері бірнеше мазмұнды монографиялардың (Байпаков, 1977а, 2007) жазылуына негіз болған. Ғалым ағамыз көрсетілген еңбектерінде басым бөлігі Қазақстан арқылы өткен халықаралық сауда жолының ғылыми ойдың, мәдени құндылықтардың, діннің екі бағытта қатар дамыған жолы болғандығын археологиялық материалдар негізінде тұжырымдайды. Бұл өз уақытына сай саудагерлер, саяхатшылар мен дипломаттар арқылы мәліметтің тарайтын маңызды да жылдам жолы болатын.  
1989 жылдан «тарих, археология және этнология инситутының» археология бөлімін басқарған К.М. Байпақов 1991 жылы «археология институты» жеке отау құрған кезде оның директоры болып тағайындалды. Қазақстан егемендік алып, қайта құрудың қилы сатысынан өтіп жатқанда ол басқарған институт тәуелсіз елдің тарихын түгендеумен айналысты. Он жылға созылған еліміз үшін ауыр болған экономикалық қиындықтарға қарамай археология институты Қазақ халқының тамыры мен тарихының Ресей құрамындағы кезеңнен емес, естежоқ ерте заманнан бастау алатындығын дәлелдеп бақты. Нәтижесінде еліміз қалай аяғынан тік тұрса, археология да дәл солай табанын жерге нық тіреп, Қазақ халқының тарихи тамыры мен мәдениетінің дамыған елдермен бірдей екендігін, тіпті көптеген елдерден тереңде жатқандығын әлемдік ғылымға мойындатты.  
Қазіргі кезде әлемнің алдыңғы қатарлы елдерінің арасында Қазақстан археологиясын білмейтін, оның заңғар жетекшісі К.М. Байпақовты танымайтын ел жоқ десек жаңсақ болмас еді. Археология институты шет елдің көптеген мамандарымен бірлескен зерттеулер жүргізіп, еуропалық мемлекеттердің бірқатарымен біріккен экспедициялар ұйымдастыруда. Америка, Франсия, Италия, Германия, Жапония секілді дамыған елдердің белді мамандары қазба жұмыстарына қатысып, зерттеулерінің өз тілдерінде жазылған тұжырымдары арқылы Қазақстан тарихын өзге елдерге таныстыруда. Көп жылдан бері Ресей археологтарымен бірлескен экспедициялар жұмыс істеуде. Соңғы жылдары Корея мен Жапонияның мамандарымен ғылыми байланыс жақсы дамуда. 
К.М. Байпақовтың ұстаздық еңбегі өз алдына бір төбе. 1966 жылдан бері қаншама маман археологтар университет қабырғасында одан дәріс алды. Ол «Қазақстанның ортағасырлық қалалары», «Ұлы Жібек жолы» курстары бойынша дәріс оқыды. Оның жетекшілігімен ғылыми дәреже қорғаған кешегі шәкірттері бұл күнде Қазақстан археологиясының белді мамандарына айналған. Осы күнге дейін К.М. Байпақовтың жетекшілігімен 20 ға жуық ғылым кандидаты және 10 ғылым докторлары қорғап шықты.  
Президент Н.Ә. Назарбаевтің ұйытқы болуымен 2004 жылы басталған «Мәдени мұра» мемлекеттік бағдарламасын жүзеге асыру барысында қаншама жемісті жұмыстар атқарылды. Бағдарламаны орындауда археология институты да көп жұмыстар атқарды. Әсіресе Қазақстанның ежелгі және ортағасырлық қалаларын зерттеу мәселесінде. Көптеген қалалардың орнында жүргізілген қазбалар барысында ашылған монша, мешіт, медрессе, салтанатты сарай орны секілді маңызды нысандарда қатыру, қалпына келтіру жұмыстары жүргізіліп, ашық аспан астындағы музейлерге айналдырылуда. К.М. Байпақовтың жетекшілігімен және тікелей қатысуымен Қаялык, Тальхир, Алматы, Құлан, Қасрибас, Усбаникет, Отырар, Кедер, Сауран, Янгикент, Жайык (Байпаков, 2013-14) қалаларының орнында жүргізіліп жатқан қазба жұмыстары Қазақстан тарихына толықтырулар жасайтын тың мәліметтер беруде.  
К.М. Байпақов осы күнге дейін 50 ден астам жеке және бірге жазылған монографиялардың авторы. Жоғары оқу орындарының студенттеріне арналған 4 оқулық, мектеп оқушылары үшін 8 оқулық жазып, 15 түрлі-түсті альбомдарды баспадан шығарған. Оның 600 ден астам ғылыми мақалалары орыс, қазақ, ағылшын, француз, неміс, т.б. көптеген тілдерде жарық көрген. Ол «Қазақ ССР тарихы», «Қазақстан тарихы» секілді көп томдық оқулықтардың бөлімдерінің авторы. 
К.М. Байпақов білікті маман, жемісті ұстаз ғана емес танымал қоғам қайраткері. Ұлы Жібек жолының Қазақстан Ұлттық комитетінің мүшесі. «История цивилизации Центральной Азии» атты 6 томдықты дайындауда ЮНЕСКО халқаралық комитетінің мүшесі, «Мәдени мұра» мемлекеттік бағдарламасы бойынша қоғамдақ кеңестің мүшесі. Ұлы Жібек жолы бойынша ЮНЕСКО-ның халықаралық эксперті. Тарих және этнология институты жанындағы докторлық диссертация қорғайтын кеңестің төрағасы орынбасары, т.б. бірқатар кеңестерге мүше болды.  
Карл Молдақыметұлының ғылым, білім, қоғамдық қызмет саласында атқарған еңбектері үкімет пен елбасы тарапынан және шет елдер мен халықаралық ұйымдар тарапынан жоғары бағаланып, көптеген орден, медаль, атақ, силықтармен марапатталған. Оған «Средневековая городская культура Южного Казахстана» атты монографиясы үшін Ш.Ш. Уәлиханов атындағы силық (1988), «Қазақстан ғылымы мен техникасына еңбегі сіңген азамат» атағы (1998) берілген. «Қазақстан ғылымына сіңірген еңбегі үшін» төсбелгімен (2002), «Парасат» орденімен (2003), ЮНЕСКО-ның әлемдік ғылымға қосқан үлесі үшін медалімен (2005) марапатталған. Ол Қазақстан Республикасы «Ғылым қайраткері» номинациясы бойынша «Жыл таңдауы» фестивалі мен «Алтын адам» конкурсінің жеңімпазы (2005). «Тарих, мәдениет, әдебиет және қолданбалы өнер» номинациясы бойынша ТМД елдерінің дипломы мен төсбелгісімен марапатталып (2006), «Платиновый Тарлан» силығын жеңіп алған (2007). 2008 жылы Қазақстан Республикасы жоғары оқу орындарының ассоцациясы «үздік автор» ретінде А. Байтұрсынов атындағы күміс медальмен марапаттаған. 
Өмірінің соңғы жылдарында Карл Молдахметұлы археология саласында жүргізген зерттеулерін жинақтайтын «Древняя и средневековая урбанизация Казахстана» атты 4 кітаптан тұратын 3 томдық іргелі еңбегін жазып, баспадан шығарды. Қазақстан тарихы мен археологиясының аса маңызды ғылыми жинағы болған осы еңбегі жоғары бағаланып, ғылым мен техника саласындағы Ш. Уәлиханов атындағы мемлекеттік силығымен марапатталды.  
Карл Молдахметұлының алдына қойған үлкен жоспарлары бар еді. Ұлы Жібек жолы, Сауран қаласы секілді бірнеше ғылыми тақырыптарға бағытталған ғылыми жобалар дайындаған болатын. Әттең зұлым тағдыр іргелі жобаларын іске асыруға мүмкіндік бермей, бұл өмірден алып кетті. Ә.Х. Марғұлан атындағы археология инситутының ұжымы мен ғалымның шәкірттері Карл Молдахметұлы жүргізген зеттеулерді әрі қарай жемісті жалғастырады деген сенімдемін.