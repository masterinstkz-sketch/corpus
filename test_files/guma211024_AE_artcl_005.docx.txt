2017-2018 жылы «Сырдария» университетінің қаржыландыруымен Ежелгі Күлтөбе қаласы мен Мыңтөбе қорымдарында зерттеу жұмыстары жүргізілді. Зерттеуді ұйымдастыруға «Сырдария» университетінің әкімшілігі қаржылай қолдау көрсетіп, экспедицияға Әл-Фараби атындағы Қазақ ұлттық университетінің профессоры М. Елеуов жетекшілік жасады. Сонымен қатар ғылыми жұмыстарды үйлестіруге тарих ғылымдарының кандидаты Д. Тәлеев, «Сырдария» университетінің тарихшы ғылымдарының бірі С. Апашева және ҚР Ұлттық музейінің ғылыми қызметкерлері А. Касеналин, С. Есенов және әл-Фараби атындағы Қазақ ұллтық университеттінң археология, этнология және музеология кафедрасының магистранттары А. Молдахмет, А. Ерсариев және ауыл тұрғындары қатысты.  
Ежелгі Күлтөбе қаласы қазіргі Түркістан обылысы, Келес ауданындағы Ақтөбе ауылдық округі, Ғани Мұратбаев ауылынан батыста, Келес өзенінің оң жақ жағалауының Сырдарияға құйяр сағасында орналасқан. Географиялық координаттары: СЕ 41̊ 1' 2,3'', ШБ 68º 37' 7,3''. Қалашық топографиялық сипатында үш бөлік салынған құырлыс алаңдарынан тұрады (сызба). Қалашықтың орталық цитадель бөлігі биік қабырғалар қоршаған екі бөліктен тұрады. Алайда, цитадальдің оңтүстік-батыс бұрышының біршама бөлігін өзен суы шайып құлатқан. Қазіргі таңда қала үстін шеңгел, жыңғыл және жиде талдары қаптаған жайқалған жасыл орманға, кешкісін жастардың алау тұтатып, бас қосатын тұрақты мекеніне айналған. 
Аймақтағы тарихи ескерткіштер жайлы алғашқы зерттеулерді XIX ғасырдың соңында Ресей Патшалығының Оралық Азияға жіберген саяхатшыларының еңбектерінен кездестіруге болады. 1884 жылы Сырдарияның сол жағасында Қызылқұмда зерттеу жүргізген географ А.П. Федченко өзінің «Қылызқұм даласы жайлы естеліктер» атты мақаласында Сырдарияның сол жағасындағы суландыру жүйесінің іздері, Шардара, Сүткент, Байырқұм, тағы басқа ортағасырлық қалалардың бар екенін атап көрсеткен (А.П Федченко., 1916, с.242). 
1885 жылы Сырдарияның орта және төменгі ағыстарында зерттеу жүргізген Е. Смирнов өзінің «Мырзашөл» («Голодная степь») мақаласында: «...Шыназ бен Жызақ арасындағы мырзашөл даласы бұрынырақта мүлде «шөл» дала емес, ел жиі қоныстанған суармалы өлке еді. ...Шыназ бен Сырдан төмен қарай үлкен-үлкен арықтар кеткен, ал қазір қаңырап бос қалған және солардың арасында Сүткент қалашығының оры бар, ол археологиялық тұрғыдан зерттелмеген, одан әрі Қызылқұмға қарай Мыңтөбе деп аталатын қоныс орындары мен обалар бар» - деп жазған (М.Елеуов., М. Бахтыбаев, 2011, 77-78).  
1899 жылы археология әуесқойларының Түркістан үйірмесінің мүшесі Н.В. Руднев Сырдариның сол жағасындғы Шардара бекінісінен бастап Түркістанның тұсындағы Үшқайық өткеліне дейінгі аралықта зерттеп 11 ежелгі қалалардың орнын кездестірген, олардың қатарындағы Шардараға жақын орналасқандары Кеты, Ұзыната, Сүткент, Байырқұмды атайды. Сонымен қатар осы қалалармен тығыз байланысты Сырдария өзінінің бойындағы қалалардың да қатарлас өмір сүрендігін айтады. Ол осы қалалардың бұзылу себептері туралы былай дейді: «Шамасы көптеген ескі қалалардың орны Қызылқұмның сырғыма құмдарының астында немесе өзендердің толқынымен шайылып кетен, бәлкім жақын маңдағы көлдердің түбінде қалған...» (М. Елеуов., С. Апашева, 2016, 108 б.). 
1914 жылы В.Ф. Караваев Сырдарияның жағасында оның атырабында көптеп кездескен ескерткіштер турлы былай дейді: «Әлбетте, белгілі бір кезеңдерде өмір сүрген бұл ескі үйінділердің орны мен олардың көптігі Сыр бойында ертеректе тұрғындардың жиі қоныстанғандығын, ал арықтардың ізі олардың отырықшы шаруашылықпен айналысып, егістік еккендігін айғақтайды» (В.Ф. Караваев, 1914, с 218). 
Осылайша ХХ ғасырға дейін аймақтағы зерттеу жұмыстары негізінен саяхатшылар мен өлкетанушылардың естелік жазбалары арқылы жетіп отрыған. Ал Екінші дүниежүзілік соғыс жылдарынан кейін саяси-экономикалық өзгерістерге байланысты егіншілік жұмыстарын жүргізу мақсатындағы жерлерді игеру алдынғады ғылыми-зерттеу жұмыстары жүргізіліп, ескерткіштер археологтардың назарын аудара бастады. 
1958 ж. А.Г. Максимованың жетекшілігімен Оңтүстік Қазақстан археологиялық экспедициясы Күлтөбе қаласының орнын анықтап, есепке алған (А.Г Максимова., М.С Мерщиев., Б.И. Вайнберг., Л.М. Левина, 1968, с 264).  
1982 жылы қаланы Шымкент педагогика инситутының ШПИ археологиялық тобы (жетекшісі т.ғ.д Н.П. Подушкин) ғылыми-зерттеу жұмыстарын жалғастырған. Зерттеу барысында ескерткіштің топографиялық ерекшетіктерін сипаттап, оның негізгі үш бөліктен тұратын құрлыс алаңдары мен негізгі өлшемдерін нақтылаған.  
1992 жылы Оңтүстік Қазақастан археологиялық экспедициясының Келес археологиялық тобы төбенің жобасын қағазға түсіріп, маңынан қыш ыдыстарының сынықтарын жинаған. Күлтөбе қалашығы үстінен жинап алынған қыш ыдыстардың сипатына қарай VІ-ІХ ғасырларға жататындығы анықтаған (Д.А.Талеев, 1995, с 22). 
2011 жылы Тұран археологиялық экспедициясы (құрамында «Сырдария» университетінің оқытушы-студенттері бар) ежелгі қала орнында болып, оның сол кездегі экологиялық ахуалымен танысып, цитаделдің Келес өзені шайып жатқан оңтүстік бөлігін суретке түсірген. 
2017 жылы Күлтөбедегі археологиялық қазба жұмыстары кезінде көне тиын мен жазудың іздері бар қыш ыдыс сынығын тапқан. Экспедиция жетекшісі А.Н. Подушкиннің пікірінше көне тиын шамамен бірінші ғасыр мен біздің заманымызға дейінгі бірінші ғасыр аралығында қолданыста болған Кушан патшалығына тиесілі болуы ықтимал. Қазба барысында астық сақтайтын ыдыс табылған. Экспедиция жетекшісінің айтуынша - «...құмырадан сарматтардың белгісін де байқауға болады. Құнды жәдігерлер мұқият зерттелген соң, музейге тапсырылаған». Алайда ғалым бұл жердегі зерттеу жұмыстары туралы есебін ешбір жерде жарияламаған. Kazakh TV теларансының «Күн Айнасы» бағадарламасына берген сұхбатында ғана баяндалған (А.Н. Подушкин). 
Күлтөбе қаласында жүргізілген қазба жұмыстары. 2017 жылы Тұран археологиялық экспедициясы професор М. Елеуовтың жетекшілігімен Күлтөбенің цитаделінің өзен суы бұзып жатқан оңтүстік бұрышына қазба салды (1-сурет). Қазбаның көлемі 11,4х10-8 м., тереңдігі ең биік тұсында 22,1 м. Қазба барысында қаланың соңғы тіршілігі кезіндегі құрылысты салу үшін ескі ғимаратты жартылай талқандап, өз кесектерімен жерді тегістеу барысында қалыптасқан қалың құланды қабаты ашылды. Арнайы тегістеліп тапталған құланды қабат жердің бетінен 1-1,3 м қалыңдықты қамтыған. Осы қалыңдықты қазу барысында қам кесектердің, мал сүйектері, сырланбаған ыдыстардың ұсақ сынықтарынан басқа ештеңе кездеспеді. Негізінен қам кесектердің түрлі сынықтары, арасында бүтіндері де кездеседі. Жердің бетінен 1,3-1,4 м тереңдікке түскен кезде қазбаның әр тұсынан өте нашар сақталған қалың қабырғаның құландылары байқалды. Бірақ үзік-үзік, өте нашар сақталған қабырғалардың ізімен қандайда бір құрылыс жобасын анықтау мүмкін болмады. Бұл қабат өте нашар сақталғандықтан қабырғалардың пахсадан не қам кесектен салынғандығын аңғару қиын. Тек осы қабаттың еденіне тұтастай етіп қам кесек қаланғаны байқалады. Жердің бетінен 1,3 м тереңдікте қазбаның тұтас көлемі аумағы біртегіс қам кесекпен қаланған. Бұл бір кездегі еденнің беті болуы мүмкін. Дегенмен, еденнің беті біртегіс емес, кейбір тұстарында төсенді ойылып, орнында түрлі көлемдегі шұңқырлер мен ойықтар пайда болған. Төселген кірпіштердің көлемі 22х50х10 см; 21х48х9,5 см. Бұл өлшемдер Шардара археологиялық экспедициясының Ақтөбе, Шаушыққұмтөбе қалашықтарында жүргізілген қазба жұмыстары кезінде анықталған қаңлы дәуірі ғимараттарының қыш кесек өлшемдеріне сәйкес келеді. 
Жердің бетінен 1-1,4 м тереңдіктен өте нашар сақталған екінші (жоғар жағынан есептегенде) құрылыс қабаты ашылды. Осы құрылыс қабатынан солтүстік-батыстан оңтүстік-шығысқа қарай бағытта орналасқан ұзын ауыз бөлменің екі қапталында орналасқан бірнеше тұрғын бөлмелердің орындары анықталды. Бұл бөлмелердің қабырғалары өте кішкене биіктікте қалған, аралық қабырғаларын ажырату өте қиын. Екі бөлменің нобайын олардың ішкі құрылыстарына қарай ажыратуға болады. Дәлірек айтқанда ошақтар мен суфалардың орналасуына қарай.  
Қазбаның оңтүстік шетінде орналасқан № 1 – бөлменің солтүстік бұрыш бөлігі ғана аршылды, қалған бөлігі қазбаның сыртқы жағында қалды. Солтүстік-шығыс қабырғасының қазылған бөліктегі ұзындығы 4,25 м, сақталған биіктігі 0,45 м. қабырғаның сыртқы жағын өзен суы шайып кеткендіктен қалыңдығын анықтау мүмкін болмады. Дегенмен, басқа бөлмелердің қабырғаларының қалыңдығымен сәйкес алғанда 0,75 м болуы мүмкін. Орталық ауыз бөлмемен шектесетін солтүстік-батыс қабырғасының қазба ішіндегі ұзындығы 5,5 м, сақталған биіктігі 0,25 м, қалыңдығы 0,75 см. бөлменің қабырғалары 22х50х10 см; 21х48х9,5 см өлшемдегі қам кесектермен қаланған. Солтүстік бұрышында 1,6х3 м көлемдегі тік бұрышты сыпа орналасқан. Сыпаның үстінде кіші-гірім ошақтың орны (дағы) анықталды. Ошақтың отқа күйген табанының ізімен өлшегенде оның көлемі 0,8х0,8 м болады. Бөлменің ішінде басқа құрылыс орындары анықталмады. Осы бөлменің солтүстік-шығыс шетінде тағы да бір шағын бөлменің жартылай сақталған бөлігі ашылды. Ішкі құрылысы мен жақсы тапталған еденінің бетіне жайылған күл қалдықтарының сипатына қарағанда бұл бөлме ас пісіретін немесе үйді жылту үшін қызымет атқарған ошақ бөлмесіне ұқсайды. Бөлменің батыс бұрышындағы күйдірілген кірпіштен салынған ошақтың тек төменгі жағы ғана сақталыпты. Дегенмен, қабырғалардың түйіскен бұрышында орналасқан ошақтан шыққан түтін мұржасының солтүстік-батыс қабырғаның бойымен көзге анық байқалады. Бұл бөлменің оңтүстік-батыс және солтүстік-батыс қабырғалары аса қалың емес. Солтүстік-шығыс шетіндегі жартылай ғана сақталған сыпаның үстіне жалпағынан жатқызылған қам кесектер төселген. Қазбаның орта тұсын солтүстік-шығыстан оңтүстік-батысқа қарай қақ жарып өткен ауыз бөлменің қабырғалары тең қашықтықта емес. Оның оңтүстік-батыс бөлігі кең, орта тұсы жіңішкеріп келіп, солтүстік-шығыс шеті қайта кеңейіп кетеді. Еден басқа бөлмелермен салыстырғанда біршама төмеңде жатыр. Ал осы ауыз бөлменің солтүстік және солтүстік-батыс шетіндегі бөліктен нақты бөлменің іздері анықталмады. Табанының біршама бөлігінде жоғарыда берілген өлшемдегі қам кесек төселген жерлері анық байқалады. Кейбір тұстары ауыр салмақтың әсерінен төмен қарай ойысқан. Шамасы бұл бөлік тұрған, үй сыртындағы аула болуы мүмкін.  
Мыңтөбе қорымында жүргізілген қазба жұмыстары. Тұран археологиялық экспедициясы 2017 жылы қорымдағы үш обада қазба жүргізді. Солардың бірі Күлтөбе қалашығынан оңтүстік-шығыста 2 км жерде Сырдарияның жағалық террасасында жартылай бұзылған оба. Аумағы 11 м обаның оңтүстік жағын жағалық терраса бұзған. Жартылай сақталған обаның бұзылмай қалған солтүстік-шығыс бөлігінің аумағы 11 м, ені 5 м, биіктігі 1,9 м. Обаның су шайып кеткен оңтүстік бөлігінде көлемі 3х2 м, тереңдігі 2,1 м қазба салынды. Өкініштісі сол, қазба жүргізілген жерден тек үйілген топырақ қалдықтары ғана қалған. Шамасы оба астындағы жерлеу шұңқыры оның бұзылып кеткен оңтүстік жағында болса керек. Оны ерте заманда, Сырдың суы осы маңда арнасынан асып аққан уақыттарда шайып кетсе керек. Қазба барысында ешқандай заттай дерек табылған жоқ.  
Мыңтөбе қорымы орналасқан аймақта жүргізілген барлау жұмыстарының барысында ондағы обалардың жобасына көңіл аударылды, сыртқы құрлыс ерекшеліктеріне қарай олардың бірнеше түрі белгілі болды. Солардың бірі «бөрік тәрізді» оба (3- сурет). 
Күлтөбе қалашығының оңтүстік және оңтүстік-шығыс шетінде Келес өзенінің сол жағасындағы ойпатты жазықта орналасқан Мыңтөбе қорымының материалдарын қалашықтың материалдарымен салыстыру мақсатында жеке бір обаны қазып көруге шешім қабылданды. Қазу үшін қорымның орта тұсында орналасқан кішігірім сыртқы көрінісі «Бөрік тәріздес» оба таңдап алынды. Оба орналасқан жер Сырдарияның оң жағалық террасасына іргелес жатқан солтүстік-батыстан оңтүстік-шығысқа қарай бағытталған сайдың шығыс бетінде орналасқан. Екі деңгейден тұратын бұл оба қазақтың бөркіне ұқсас. Обаның диаметірі төменгі деңгейінен есептегенде 12 м, жалпы биіктігі 1,5 м. Оның төменгі сатысы 60-65 см биіктіктен кейін жан жағынан бірдей 1 м қашықтықта ішке қарай тартылады. Оның үстінен күбез тәрізденген екінші бөлік орналасқан. Оның диаметірі төменгі жағынан есептегенде 7 м., биіктігі 80-85 см. жоғарғы жағы бөріктің төбесі секлденіп біткен. Осы обаның қақ ортасына шығыстан батысқа қарата кесік салынды. Кесіктің мақсаты обаның астындағы жерлеу шұңқырының дағын анықтау және оның стратиграфиясын зерттеу болды. Кесіктің ені 2 м, ұзындығы обаның өлшемімен сәйкес 12 м. Кесік 2,7 м, тереңдікке дейін қазылды. Бірақ, ешқандай шұңқыр дағы анықталмады. Ал обаның стратиграфиясы таза сары топырақтан үйілген, біркелкі тығыздықтағы үйінді. Ешқандай стратиграфиялық ерекшелік байқалмайды. 
Барлау кезінде Күлтөбеден 2,2 км оңтүстік-шығыста, биік жерде орналасқан оба-қарауылтөбе есепке алынды (4- сурет). Обаның аумағы 20 м, биіктігі 2,5-3 м. Оның ортасынан қазылған ордың көлемі 3х3 м, тереңдігі 1 м. Бір қызығы бұл оба – қарауыл төбе күні бүгінге дейін өзінің міндетін атқарып келеді екен. Оңың үстінде қазіргі күнде ҚР шекарашыларының уақытша бекеті тұр (М. Елеуов, Д, Талеев, 2017, 35 б). 
Жалпы Мыңтөбе қорымында көз жүгіртіп саналған есеп бойынша обалар саны 400-ден асады. Ал, 2017 жылы дәл осы қорымда Қ.А. Яссауи атындағы Халықаралық Қақзақ-Түрік университетінің археологиялық зерттеу тобы да қатар зерттеу жұмыстарын жүргізді. Зертеу барысында қорымның жобасы сызылып, обалар саны 646 жететіндігі байндалған. Сонымен қатар қорымдағы үш обада археологиялық қазба жасаған. Зерттеу барасында адам қаңқасының сүйектері мен қыш сынықтары және ернеуі сынық құмыра табылып, ескерткіш шамамен IV – VI ғасырларға жататындығы айтылған (Жетібаев К.М., Сиздиков Б.С., М. Гурсой, 2018, 288). 
2018 жылы ҚР Ұттық музейінің мамандары тарапынан Мырзашөл өңірінің тарих және мәдениет ескерткіштері мен қасиетті орындарын геоақпараттақ картографиялау және оларды тізімге алынып, қазіргі жағдайымен танысу мақсатында барлау жұмыстарын жүргізді. Зертеу жұмыстары барысында Күлтөбе қаласының 3D кескініндегі көшірмесі жасалды. Сонымен қатар Мыңтөбе қорымы әуеден фотоға түсіріліп (1, 2-суреттер), ескерткіштер онлайн карта жүйесіне орналастырылды (М. Елеуов., С. Есенов., А. Қасеналин, 2018, 33). 
Сырдарияның ортаңғы ағысында орын алған Күлтөбе мен Мыңтөбе ескерткіштері ғылымда қаңлы мәдениетіне тиесілі өзіндік ерекшеліктері бар, «Қауыншы мәдениеті» деген атаумен белгілі (К. Акишев, 1960, с449.). Алайда бүгінгі заманауи ғылыми жетістіктердің мүмкіндіктері негізінде жасалған нақты тұжырымдар әлі де болса ортаға шыға қойған жоқ. 2017-2018 жылдары Күлтөбе мен Мыңтөбе қорымында жүргізілген зерттеу жұмыстары аталған ескерткіштерге қатысты іргелі жұмыстардың тек бастамасы ғана. Аз уақытта аз ғана көлемде жүргізілген қазба және экологиялық бақылау жұмыстары бұл ескерткіштің тарихына қатысты терең мәліметер бере қоймайтыны анық. Алдағы уақыттарда тарихи маңызы мен мәтериалдық мәдениетінің ерекшетіктері жайлы кешенді зерттеу жұмыстарнын жүргізудің маңызы жоғары. 
  

Жоба. Күлтөбе қалашығы – цитадельдің жобасы 
 
  

1-сурет. Күлтөбе қаласы 
  

2-сурет. Мыңтөбе қорымы 
  

3. сурет. Мыңтөбе қорымы - Бөрік тәрізді» оба 
  
 
4. сурет. Мыңтөбе. Оба-қаруылтөбе