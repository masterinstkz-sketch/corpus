Бұл мақалада тарих ғылымының тарихи-демография бағытындағы зерттеулер туралы мәселелер баяндалған. Тарихи-демография бағыты Кеңес Одағы кезеңінде өз алдына жеке дами алмады. Халықтың санын, ұлттық құрамын ашып зертейтін сала әдейі шектеулі болды. Өйткені, Кеңес Одағының халқына идеологиялық қысым жасалды. Қоғамдағы адамдардың санасын қалыптастыру және қоғам өміріне бақылау жасауды тоталитарлық әміршіл-әкімшіл жүйе жүзеге асырып отырды. Егер, халықтың кеңестік кезеңдегі ашаршылық, репрессия және соғыс зардаптарын ашып зерттесе, сол уақыттағы жүйе басшыларының қылмысы ашылып қалатын еді. Оның айқын бір дәлелі, 1937 жылғы Бүкілодақтық халық санағына қатысқан санақшылардың басшыларын И.В. Сталин тапсырмасымен аттырды. Сондықтан, тарихи-демография саласы республикалардың тәуелсіздік алғаннан кейін ғана еркін дами бастады. Ресей ғалымдарының көптеген еңбектері жарыққа шықты. Қазақстан Республикасында алғашқы еңбектерді М.Б. Тәтімов, М.Х. Асылбеков және Н.В. Алексеенколар шығарды. Яғни, біртіндеп тарихи-демография саласына қатысты еңбектер жазыла бастады. Жекелеген облыстар бойынша және жалпы республика көлеміндегі әлеуметтік-демографиялық процесстерге арналған кандидаттық және докторлық еңбектер қорғала бастады.