Елбасының «Болашаққа бағдар: рухани жаңғыру» мақаласы бойынша тарихи ғылымның орны ерекше бағаланған. Отандық тарихшы ғалымдарымыз «Халық – тарих толқынында» бағдарламасы арқылы әлемнің мұрағаттарынан төл тарихымызға қатысты құжаттарды жүйелі түрде жинап, әкеліп, зерттеп шықты. Осы тарихи құжаттардың негізінде бізге беймәлім болып келген тарихымыздың ақтаңдақтары ашылады. Сонымен қатар, «Ұлы даланың жеті қыры» мақаласындаЕлбасы төл тарихымыз бен ұлттық санаға байланысты тарихшыларға үлкен міндет жүктеп отыр. Тарихты зерттеу өз өлкеңнің тарихын зерттеумен басталады. Шығыс Қазақстан жері тарихи мұраларға бай жер. Әсіресе киелі орындарға бай өлке. Біз киелі өңір деп оңтүстіктегі киелі орындарды ғана айтып үйренгенбіз. Негізіне келесек, өлкемізде ондай орындар жетерлік. Оны тарихшыларымыз, өлкетанушыларымыз зерттеп, бір жүйеге келтіруі қажет. Солардың бірі де бірегейі «Қоңыр әулие» мекені. Бұл киелі үңгірдің пайда болуы бір деректер бойынша б.з.ҮІІ-ҮІІІ ғасырларға жатқызылса, кейбір мәліметтерге байданысты ХҮІІІ ғасырға жатады. Жергілікті тұрғындардың айтуынша қазақ-жоңғар соғысы кезінде жараланған жауынгерлер осы үңгірдің суымен емделген көрінеді. Бір қарағанда жақпар тасты осынау бір таудың қуысында үңгір бар, ол үңгірдің астында көздің тамшысындай мөлдір көл бар деп еш ойламайсыз. Осы көлдің емдік қасиетін жергілікті халық ертеден-ақ білген екен. Көбінесе бір перзентке зар болған жандардың Қоңыр әулие үңгіріне ағылуының себебі де осында көрінеді. Қаншама жүздеген, тіпті мыңдаған адамдар осынау көлден дертіне дауа, еміне шипа да тауыпты. Оны үңгірдің аузында жатқан балдақтар да растайды. Ең бастысы, сенсеңіз болды. Қоңыр әулие үңгірінің шырақшысы Жанысбек есімді азамат та осыны айтады: «Бұл жерге келгеннен соң, ақ ниет, ізгі оймен келу керек. Тіпті, үңгірдің ішіндегі көлдің суына түспей-ақ, жанында отырып ауруынан айығып кеткен адамдар бар», - дейді ол бізбен әңгімесінде[1, 2б.]. Оның айтуынша, мұндағы көлдің суы өте шипалы. Әсіресе, аяқ-қолы тартылып, сал болып қалғандар мен көзі ауыратын жандар үшін таптырмайтын ем екен. Жалпы, Қоңыр әулие үңгірі туралы халық аузында аңыз да, әңгіме де өте көп. Оның ішінде ауыз әдебиетінде сақталған деректердің дені жоңғар шапқыншылығымен байланысты. Қоңыр әулие үңгірі атауы «Қабанбай батыр» мен Шәкер Әбеновтің «Тоқтамыс батыр» дастандарында да кездеседі. Сонау 1750-ші жылдардың ортасында болған Шаған соғысы кезіндегі бір шайқаста қазақ жасақтарының саны айтарлықтай ойсырап қалады. Сонда Абылай хан: «Енді жауға өктеп шабуға болмайды. Қарамыздың аз екенін жоңғарлар байқап қалды. Қаша ұрыс саламыз» - дейді. Осы кезде топ ішіндегі жас батыр Тоқтамыс суырылып шығып, ханның алдына келіп дат сұрайды: «Жау беті қайтып тұрғанда санымыз аз деп жасқанып қалғанымыз жарамас. Аттың құйрығына қараған, шеңгел, бұта байлап жауға қарсы ұран сап шапсақ, қалың шаңнан жоңғарлар қолдың санын байқай алмайды», - дейді. Сонда Абылай: «Япыр-ай, мынау Қозыке баланың сөзінің жаны бар екен. Нар тәуекел, аттың құйрығына байлайтын шеңгел, қараған, бұта шауып әкеліңдер», - деп бұйырады. Айтқандай-ақ, осы шайқаста жау жағы қалың шаңнан қазақ қолының аздығын білмей дүркірей қашады. Сол қашқаннан Шаған тауының бір тас үңгіріне барып тығылса керек. Сол үңгір – Қоңыр әулие үңгірі екен. Ал бұл шайқас кейіннен «Шаңды жорық» деген атпен тарихта қалыпты[2, 2б.].
Шынында да қазақ, қалмақ кезек паналаған үңгір маңында зираттар да көп кездеседі. Тіпті, олардың бірінің басы көтеріліп, ескерткіш тақта да қойылыпты. Сонау 1892 жылы «Витебские губернские ведомости» газетінің №63 санында Қоңыр әулие үңгірі жайында мақала жарық көріпті. Онда бұл үңгір жайында: «Қоңыр әулие – қазақтардың Семей маңындағы әулие үңгірі, онда адам бойындай әйелдің мүсініне тәу етуге көптеген адамдар келіп жатады. Оның айналасында тастан жасалған ұсақ заттар, моншақ және қола мүсіншелер шашылып жатады. Әулие маңында құрбандық шалынады, індет болған жағдайда ауырған малдар да осы жерге әкелінеді» деп жазылған. Кейіннен «Семипалатинские вести» басылымында Семей өлкесін зерттеуші Виктор Брюхановтың Қоңыр әулиеге жасаған сапары туралы жазбасы жарияланады[3, 4б.]. 1897 жылдан Семей қаласында тұрған ол Семейдегі қалалық училищенің 5-класын бітіріп, 1900-1904 жылдары Семей облыстық статистика комитетінде жұмыс істепті. 1904 жылы шаруалар бастығының іс-қағаздарын жүргізуші қызметін атқарған В. Брюханов Абаймен бірнеше рет жүздесіп, ақынның балалары, туған-туыстарымен, әсіресе, Тұрағұл, Шәкеріммен араласып тұрған көрінеді. Жалпы, Қоңыр әулие үңгіріне қатысты деректерде, осы үңгір қабырғаларының бірінде Ұлы Абайдың арабша жазылған қолтаңбасы бар екендігі де айтылады. Бірақ келушілер үңгір ішіне шырақтармен кіргендіктен, ол жазуларды ыс басып қалған. Қазіргі кезде үңгірдің ішіне жарық тартылған. Үлкен адамдар бұрын осы үңгірде шалқалай жатқан әйелдің тастан қашалған мүсіндері мен 15 шақты балбал тастардың, кіреберісте «лотос» тұрпатында тұғырда отырған адамның тас мүсіні болғанын да айтады. Бірақ уақыт өте келе ол мүсіндер ұрланған көрінеді. Немесе ол мүсіндердің осы маңда қырық жыл бойы болған ядролық сынақтың нәтижесінде үңгірдің төбесінен опырылып жерге құлаған алып тастардың астында қалып қоюы да мүмкін. Үңгірдің ішіндегі су шіліңгір ыстықта да өте суық. Келген адамдар үңгірдегі суға шомылып, ерекше бір жадырап қалады. Көктемде, тіпті қыста да келіп емделіп жатқандардың қарасы көп. Тіпті біз басына барған кезде Ресейдің бір клиникасынан дәрігер емделушілерді әкеліп, шомылдырып жатқанына куә болдық. Ол кісінің айтуынша келушілердің көбі суға шомылғаннан кейін арақтарын, темекілерін қойып кетеді екен. Үңгір ішіндегі көлдің ұзындығы 25 метр, ені 10, тереңдігі 1,8 метр дегенмен, оның көлемі жерасты суының деңгейіне байланысты өзгеріп те отырады. Суы тұщы әрі көптеген ауруларға ем. Шынында да көл суының емдік қасиеті бар екені еш күмән туғызбайды. Өйткені, үңгір орналасқан Ақтастың бетінде ертеден-ақ арша қалың өсіпті. Арша өскен жерде тас майы да көптеп кездеседі. Кейбір басылымдарда үңгір түбінде көлемі 35х5 метр болатын тағы бір көлдің бар екендігі де айтылып жүр. Үңгірдің ішінде тастан қашалған саты бар. Сол саты арқылы үңгірдің түбіне түссең, айнадай суға тап боласың. Көктем, қыс кезінде де шипалы суға келушілердің қарасы азаймайды. Еліміздің еңбек сіңірген туризм қызметкері С. Кистанов, туризм және спорт ғылыми-зерттеу лабораториясының меңгерушісі К.Миляев және «Тұран» университетінің доценті В.Волошин бастаған топ Қоңыр әулие үңгіріндегі көлдің түбіне сүңгіп, зерттеу жұмыстарын да жүргізіпті. Нәтижесінде көл суының астында көлемі 10х10 болатын қара қуыстың бар екені, оның арғы жағының тұңғиық теңіз екені анықталыпты. Жергілікті халықтың айтуынша, Кейбір аңыздарға сүйенсек, жараланған Қоңыр әулиенің өзі осы үңгірге келіп паналап, сүйегі осы үңгірдің ішінде қалуы мүмкін деген болжамдар бар. Үңгір біршама уақыт белгісіз болып келген. Кейіннен ашылған үңгірдің іші тазаланып, келушілерге жағдайлар жасалған. Жолдың алыстығы мен нашарлығына қарамай осынша адам келіп жатса, бұл нысан ауданда тарихи-танымдық туризмді дамытуға сұранып-ақ тұр. Тіпті, мүмкіндік болса осы жерден арнайы шипажай ашса да артық болмас еді. Қоңыр әулие үңгірінің басында қонақ қабылдайтын үй, асхана бар болғанымен, оны әлі заманауи талапқа сай келетін кешен деп айтуға еш келмейді. Өзіміздің елден және басқа мемелекеттерден келіп жатқан адамдарға қызмет көрсету түрлерін әліде жақсартқан дұрыс деп ойлаймыз. Сол жерлерде қазіргі заманға сай қонақ үйлер салынса. Сонымен қатар, келушілерді Қоңыр әулиенің өмірі мен емдік қасиеттерімен, азаматтық құндылықтарымен таныстыратын арнайы адамдарды дайындаса нұр үстіне нұр болар еді. Тіпті, арнайы мұражай ашылса артық болмас еді. Өлкеміздегі көпке белгісіз қасиетті орындарды зерттеп, тарихи айналымға енгізу тарихшылардың алдында тұрған үлкен міндет деп ойлаймын.