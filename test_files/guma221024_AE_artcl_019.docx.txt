Еліміз болашақта әлемдік қауымдастықтағы өркениетті елдердің қатарынан қалмай нық және мығым тұруы үшін халқымыздың саны өсуі керек Қазіргі жаһандық үдерістер жүріп жатқан өркениетті әлемдік қауымдастықта еліміз өз орнын иеленіп, өзге елдермен терезесін теңестіре бастады. Еліміз тәуелсіздік алған уақыттан бергі ғасырға татырлық үлкен табыстарға қол жеткізіп, іргелі елдердің көшіне ілесе алды. Біздің мемлекетіміздің әлі де нығайтуына қатысты бар аса маңызды мәселелердің бірі – ол демографиялық ахуал жағдайы. Осыған орай Елбасы Н.Ә. Назарбаев өзінің «Қазақстан-2050» стратегиясы – қалыптасқан мемлекеттің жаңа саяси бағыты» [1] атты Қазақстан халқына Жолдауында бірқатар өзекті мәселелерге тоқталып өтті. Тарихи демографияның зерттеуге алатын бағыты халықтың демографиялық даму тарихы болып табылады. Ал пәндік мақсаты тарих ғылымындағы мерзімдік межелермен сипатталады. Тарихи демография демографиялық процестерді тарихи тұрғыдан өзіндік принциптерге сүйене отырып қарастырады. Бұл сала кең шеңберде зерттеуді жаратылыстану және қоғамдық ғылымдармен бірлесе отырып, халықтанудың түрлі қырларына зерттеу жүргізеді [2]. Демографиялық зерттеулер Кеңес Одағында ұзақ жылдар бойы шетке ығыстырылып келгені мәлім. Басқа ғылымдардағы сияқты өзіне тән объектісі, бағыт-бағдары, мазмұын-мақсаты және сол мақсатқа жету жолында қолданатын әдіс-тәсілдері бар. Оларға тоқталмас бұрын «демография» деген терминнің этимологиясын, шығу тегін түсіну керек. «Демография» деген термин гректің «демос» - халық және «графия» - жазу немесе сипаттау деген екі сөзінен құралған. Демек, «демография» халықты зерттеу, яғни халықтар туралы ғылым деген ұғымды білдіреді. Қазақша дәлірек айтқанда демография – халықтану ғылымы. Табиғаттағы бүкіл тіршілік дүниесі сияқты адам қауымының да ең басты табиғи міндеті өсіп-өну, өмірді жалғастыра беру екені белгілі. Бірақ, демография өзінің зерттеу объектісі – халықты адамдардың жай арифметикалық саны деп қарамай, оның сақталуын, өсуі мен өріс алуын қамтамасыз ететін адамдардың күрделі әлеуметтік және биологиялық жиынтығы деп қарайды. Сөйтіп, демография нақтылы тарихи әлеуметтік жағдайда халықты, халықтың өсу заңдылықтарын зерттейтін ғылым болып табылады [3]. Жобаны жүзеге асыру үшін тарих ғылымы бойынша бірқатар ғылыми әдістер қолданылады. Методологиялық ұстаным бойынша тарихшылдық және кешенді зерттеу, деректерді объективті түрде таңдау, оларға тарихи жағдайға қатысты сараптама жасау, оқиғалар мен құбылыстарға баға беру. Методологиялық тұрғыдан мұрағат деректерін ғылыми айналымға енгізіп, республика өміріндегі жалпыұлттық келісім мәселесін зерделеу. Зерттеуді жүзеге асыру тәртібі бойынша, аталынған жұмысты жүзеге асыру үшін теориялық даярлықтан өткен, қазақ және өзге де этнодемография жөнінде білімі бар, шетелдік ғалымдар алдында пайымын жеткізе алатын, жан-жақты кәсіби зерттеушілерден құралған ғылыми топ құрылып отыр. Ғылыми-зерттеу жұмысын жазып, мақсатқа жету жолында тарихи тұрғыдан этнодемографиялық мәселесін жан-жақты қарастырып, республика халқының қоғамдық өмірдегі бейбітшілігі мен татулығын айқындай түсу қажет. Ол үшін шетелдік және отандық зерттеушілердің ғылыми еңбектеріне сараптамалық талдау жасай отырып, мұрағаттардан алынатын тың деректерді қорыту керек. Сонда ғылыми жұмыстың мақсаты айқындалып, тақырып ашылады. Осы ғылыми-зерттеу жобасының өзіндік негіздемесі бар екендігі анық. Мәселен, тарих ғылымы саласы бойынша Қазақстан Республикасындағы этнодемография және жалпыұлттық келісім мәселесіне ғылыми талдаулар жасау аса қажет. Өйткені, еліміздің ширек ғасырдан астам уақыттағы дамуы мен жетістіктері және ондағы бейбітшілік, саяси тұрақтылықты қарастырудың өзі өте өзекті. Әр тақырыптың зерттеу методологиясы болады. Біз зерттеу нысанына алып отырған тарихи демография саласы кеңестік кезеңде дұрыс дамый алмай, тәуелсіздік алғаннан кейін ғана жаұсы жазыла бастаған бағыт. Демографияға қатысты зерттеу жасаған ресейлік ғалым В.А. Борисов «Демография» атты еңбегінде осы салаға қысқаша шолу жасай отырып, оның бастауы 1662 жылдан басталатындығын атаған. Автор бұл еңбегінде халықтың табиғи өсімін зерттеудің әдіс-тәсілдерін, демографияның пән ретінде мәнін және зерттеу методтарына тоқталған. Сонымен қатар, демография саласының ішінде арнайы бағыттар бойынша мамандар жұмыстар атқаратындығын да атаған [4]. Жалпы, тарихқа назар аударсақ, «демография» терминін француз энциклопедиясына 1887 жылы алғаш айналымға кіргізген П. Ларусса болатын. Ол ең алғаш рет «Демография» деп аталатын мақала жариялады. Ал, Ресейде осындай мазмұндағы еңбек 1893 жылы қолданысқа енді. Бұл сала ғылым ретінде ХХ ғасырдың ортасында пайда болды. Осы уақыттан бастап демография ерекше пән ретінде қалыптаса бастады. Яғни, 1967 жылы Ресейде «Демография курсы» деп аталатын оқу құралы пайдалана бастады. Бұл пәннәі пайда болуында өзіндік қажеттіліктер болды. Ол зерттеуге байланысты және пәннің міндеттерінен туындады [5]. «Демографиялық тарих» термині орыс тілді ортада қолданылса, батыс зерттеушілері мынадай бірқатар терминдерді қолданады: «тұрғындарды зерттеу», «тарихи демография», «тұрғындар тарихы». Бірақ, бұл проблемада міндеттерді шешу, зерттеуге қолданылатын методтардың принциптеріне негізіделеді. Оған әр түрлі жауаптар беріледі. Мысалы, Д.С. Смит: «демографияның методологиялық стилі процестерді, тарихи мәліметтерді бағалауда пайдалы, әрі қоғамның демографиялық құрылымының дамуын зерттейді және демография ғылым» [6], – деп баға берген. Қазақстан тарихи демографиясы – тарих ғылымының жас, бірақ болашағы да, маңызы да күшті әсіресе Қазақстан Республикасының тәуелсіздігі жағдайында «халықтану» жолында күрт дамыған өскелең саласы. Әрине, бұл салаға байланысты революцияға дейінгі және кеңес заманындағы тарихшы ғалымдар бірқатар еңбектер жазды. Дегенмен Кеңес дәуірінде жалпы демография, оның ішінде тарих саласы кем дамығаны белгілі. Бұның әртүрлі саяси-деректік себептері бар. Бірақ, әсіресе саясаттандырылған қоғамдық ғылымдар ішінде тарихи демографияға көп зардаптар келтірілді. Елдегі халық саны жоспарланған деңгейден кем шықты. 1937 жылғы халық санағы нәтижелері қате деп табылып, жариялауға тиым салынды. Демографиялық апаттардың келтірген зияны жөніндегі мәліметтер «құпия» болып, пайдалануға берілмеді. Ұлттық ерекшеліктері бар екені мойындалғанымен, Кеңес Одағы республикаларының халықтары саны мен құрамындағы өзгерістерді зерттеу «ұлтшылдық» деп саналды. Себебі: бұл ерекшеліктер уақытша нәрсе, кеңес халқы қалыптасқан тарихи ұауымдық, бірлестік – ол біртұтас және мәңгі ажырамас сипатты, Кеңес азаматтары экономикалық, саяси, әлеуметтік даму нәтижесінде бұл бірлестік күшейе түседі, – деген қағида үстем болды. Егемендік жағдайында Қазақстан тарихи демографиясын мұндай шектен тыс идеологияландыру, саясаттандыру жолынан шынайы ғылыми жолға ауыстыру, оның өзекті проблемаларын жаңа тұрғыдан, концепциялық жаңа көзқараспен зерттеу мәселесі негізгі міндетке айналды. Қазақстан тарихи демографиясы өзекті проблемалары концептуалдық түрде қайта зерттеу тарих ғылымының белгілі методологиялық принциптері мен әдіс-тәсілдеріне негізделіп жүргізілгенін ерекше баса айту керек. Себебі, кейінгі кезде бұрын ғылыми-тарихи сыннан өткен методологиялық принциптер мен әдістерді басқа, «жаңа» түрлеріне ауыстыруға ұмтылыс бар, бірақ нақтылы нәтиже мынадай деп көрсеткен ешнәрсе жоқ. Кейбір жаңа көзқарасты методологиялық принципке айналдыруға тырысу да кездеседі. Қазақстан тарихи демографиясының өзекті мәселелерін қайта қарауда біз тарихшылдық, объективтілік, жан-жақтылық және басқа методологиялық ғылыми принциптерге сүйенеміз. Бұл принциптерге қоса демографияның ерекшелігі-жан-жақты, жүйелі демографиялық талдауды негізге аламыз. Тарихи салыстырмалық, диалектикалық, статистикалық және басқа тарих ғылымының әдістерімен қатар, тарихи демографияның өзіне тән әдіс-тәсілдерін кеңінен қолданамыз. Олар: демографиялық статистика, көлденең және тікелей талдау, топқа бөлу, демографиялық кестелер құру және тағы басқа методтар пайдаланылады. Міне, осындай методологиялық принциптер мен әдістер арқылы кейінгі уақытта Қазақстан Республикасының тәуелсіздігі жағдайында демография саласы жақсы дамып, тыйым салынған, құпияға жататын тақырыптар зерттелді, көптеген ақтаңдақтың беті ашылды, концепциялық қайта қарауға мүмкіндік туды. Қазақстанның ұлттық құрамы тарихи демографияда көбірек көңіл бөлінген тақырып болғанымен, бұл мәселеде де жаңа көзқарас әлі де жеткіліксіз. Кеңестік дәуірде «Қазақстан – халықтар достығының лабороториясы» [7], – деп мақтанышпен айтылып келді. Демографиялық процестерге арналған келесі бір еңбекті жарыққа шығарған В.И. Бутов болатын. Автордың бұл зерттеуінде демографияның пәні және оның қоғамдық ғылымдармен байланысты атқаратын жұмыстары, мақсаттары мен міндеттері демографиялық статистика, тарихи-демография және экономикалық демография, методологиялық аспект және халықтың ішкі және сыртқы көші қоны қарастырылған [8]. Демография саласы бойынша жоғары оқу орындарына арналған В.М. Медковтың оқулығы елеулі еңбек. Автор бұл еңбегінде демографияның пәні мен зерттеу объектісі, тұрғындар, демографиялық құрылым және процесстер мәселесі кеңінен түсінікті жазылған. Яғни, демография саласы бойынша зерттеулер жүргізу мен оны оқытуға негізделген аса жоғары деңгейдегі басылым екендігі анық [9]. Ресейлік ғалым Л.П. Харченко «Демография» атты еңбегінде этнодемография мәселелерін қарастырған. Автор бұл зерттеуінде демографиялық зерделеуге қатысты: отбасы, этнос, мемлекеттегі этностардың аймақтық орналасуы, ұлттық құрамы және олардың әлеуметтік дамуы барлығы этнодемографиялық процестерге кіретіндігін атаған. Сондай-ақ, осы еңбекте демографияның зерттеу методтарына байланысты – демографиялық анализ жасау, статистикалық мәліметтерді сараптамадан өткізу, сандық көрсеткіштерді есептеу және тағы басқа маңызды мәселелерді ескеру қажеттігін айтқан [10]. Тарихи-демография саласы бойынша жүзеге асырылатын зерттеуде теория-методологиялық әдебиеттер пайдаланылып, статистикалық деректер де қолданылады. Соның нәтижесінде 1989, 1999 және 2009 жылдар аралығындағы республика халқының саны, ұлттық құрамы анықтала түседі. Жалпы, республика тұрғындарын зерттеу нысаны етіп алу, осы тақырыпта зерттеу жасаудың стратегиялық маңызы бар. Сондықтан, 1989-2019 жылдар аралығындағы әлеуметтік-демографиялық дамуды зерделеу аса өзекті және қажет мәселе. Осы демография саласының өзінде қарастыратын бағыттары мен салалары бар. Соларды бірі – «миграция» - көші-қон мәселесі. Көші-қон (миграция) сөзі латын тілінен migratio, яғни migro – қоныс аударамын, қоныстанамын деген сөздерінен шыққан. Осы көші-қонның негізгі мынандай түрлері бар: 1) континентаралық және мемлекетаралық; 2) ішкі көші-қон; 3) қала мен ауыл арасындағы көші-қон қозғалысы [11]. Демек, көші-қон қозғалысының өзіндік ерекшелігі мен ауқымы бар. Енді, осы көші-қон анықтамаларына нақты тоқтала кетсек. Көші-қон – бұл кеңістіктегі әртүрлі мекен-жай ауыстырулары. Басқаша айтқанда, тұрғындардың бір-бірімен әртүрлі араласқан кеңістіктегі қозғалысы. Бұл тұрғыдан қарағанда адамдардың күнделікті қала өміріндегі және жұмыс бабындағы бір жерден келіп, екінші жерге кері қайтуы немесе маусымдық демалыстарға бір-бірімен араласуы да көші-қон қозғалысына қатысы бар. Алайда кең ауқымда қарастырғанда, көші-қон мәселесі жер шарында өмір сүретін халықтардың халықаралық, мемлекетаралық, облысаралық, ауданаралық немесе ішкі, сыртқы болып бөлінеді. Бұрынғы Кеңес Одағы тұсында көші-қон мәселесін зерттеуге 30 жылдары тыйым салынған еді [12]. Бірақ, қандай жүйе немесе өкімет кедергі жасағанымен уақыттың қоятын талабына байланысты зерттеуді қажет ететін мәселелер жарыққа шықпай қоймайды. Этнодемография – этникалық топтардың табиғи көбею ерекшеліктерін және олардың санының динамикасын зерттейтін этнография (этнология) және демография секцияларындағы ғылыми пән. Этнодемографияның зерттеуінде этникалық статистика, этносты, этнографиялық, социологиялық, әлеуметтік-психологиялық және басқа да этникалық топтардың демографиялық мінез-құлқын түсіндіретін басқа материалдарды ескеретін жаппай сауалнама мен санақтарды пайдаланады. Бұл неке және отбасы қатынастарға, некеге тұруға және оның міндеттеріне, отбасының түрлері мен формаларын қарастырады. Өлім-жітімді зерттегенде этнодемография халықтың этникалық сипаттамаларын, соның ішінде этникалық аумақтың табиғи жағдайларын және өмір сүрудің дәстүрлі әдістерін ескереді. Ұлт мәселесін зерттеу кезінде этнодемографиялық міндеттерге балалардың тууы, өлім-жітім, этникалық аспектілерін зерттеу. Этникалық топтардың санының динамикасын зерттеу барысында этникалық процестерге, әсіресе ассимиляцияға әсері ескеріледі [13]. Қазақстан Республикасында тарихи-демография саласы бойынша көптеген жұмыстар атқарылды. Облыстар бойынша әлеуметтік-демографиялық үдерістер туралы әртүрлі кезеңдерден кандидаттық, докторлық диссертациялар қорғалды. Бірқатар еңбектер жарыққа шықты. Мысалы, атап көрсетсек, төмендегідей: М.Б. Тәтімовтың еңбектерінде отандық тарихи демографияның өзекті мәселелері зерттеліп, халық саны, көші-қон мәселелері, оралмандардың орналасуы талданып, халқымыздың өсіп-өну, даму кезеңдері туралы нақты деректер келтіріліп, болжамдар жасалынған [14] . Халқымыздың тарихындағы осындай келелі мәселені көптеген қазақстандық ғалымдар ұзақ жылдар бойы жүйелі де жоспарлы тұрғыда зерттеп келеді. Мысалы, тарихшы-демограф М.Б. Татимовтың «Елбасы және ел саны» еңбегінде отандық тарихи демографияның өзекті мәселелерін зерттеп, халық саны, көші-қон мәселелері, репатрианттардың орналасуы талданып, халқымыздың өсіп-өну, даму кезеңдері туралы нақты деректер келтіріліп, болжамдар жасаған. Автор осы зерттеуінде репатрианттар мәселесіне байланысты:«Алыс-жақын шетелдерде тұрып жатқан отандастарымыздың барлығын ғылым тілімен диаспоралар десек те, солардың 90%-ы өзінің атамкенінде бұрыннан тұрып келе жатқан, бірақ та өзінің ұлттық мемлекеті Қазақстаннан шекара арқылы бөлініп қалған «ирриденттерміз». Олар қайтып жатса, неге «оралмандар» («репатрианттар») деп айтпасқа? Кезінде осы ұғымды ғылыми айналымға өзіміз енгізген болатынбыз» [15], – деп жазды. Қазақстандық келесі ғалым, шетелдегі қазақ диаспорасының тарихын зерттеуші Г.М. Мендикулова өзінің «Исторические судьбы казахской диаспоры. Происхождение и развитие» деп аталатын еңбегінде: «Қазақстан Республикасынан бөлек, шетелдерде 4 млн. 500 мың қазақ диаспорасы өмір сүруде, олар бұрынғы Кеңес Одағының 14 мемлекетінде және 25 әлемнің басқа мемлекеттерінде тұрады. Олардың 800 мыңы қазақ диаспорасы, ал қалған 3 млн. 700 мыңы қазақ ирриденттері. Бұлар Қазақстанмен көршілес Ресей, Қытай, Өзбекстан жерлеріне түрлі тарихи кезеңдерде жерімен халқы қосылып кеткендер» [16], – деген тұжырым жасаған. Қазақстандық зерттеушілер Қ.И. Қобландин мен Г.М. Меңдіқұлованың бірлесіп дайындаған «Өзбекстандағы қазақтардың тарихы және бүгінгі дамуы» атты ғылыми еңбегінде Өзбекстандағы қазақтардың тарихы және қазіргі кездегі дамуына талдау берілген. Авторлар осы еңбегінде: «Өзбекстан қазақтары ТМД мемлекеттері ішінде ең ірі этностардың бірі болып табылады, олардың саны 800 мыңнан 1,5 млн. адамға дейін жетеді», – деген мәліметтер келтірген [17]. Қазақстандағы тәуелсіздіктің алғашқы кезеңіндегі демографиялық құбылыстарға арналған ғылыми зерттеулердің көпшілігінде репатриация мәселелері жеткілікті тұрғыда қарастырылған. Мысалы, М.Х. Асылбеков пен Ә.Б. Ғалидың Қазақстандағы кеңес дәуіріндегі демографиялық ахуалға талдау жасаған [18] монографиялық зерттеулерінде ХХ ғасыр көлеміндегі Қазақстандағы орын алған демографиялық мәселелерге тарихнамалық талдау беріліп, көші-қон, репатриация процесі нақты деректермен сипатталған. Моңғолиядан Қазақстанға қайтып оралған тарихшы-ғалым Зардыхан Қинаятұлының өзінің «Көшпенділік ғұмыр» атты эссесінде: «1991-1992 жылдары атажұртқа оралған қазақ көші құлтты қайта құру жолындағы ренесанстық құбылыс, тәуекелге бел байлаған қадам болатын. Көш адамдардың тағдырын өзгерткен елеулі оқиға болды. Моңғолия Парламентінің алғашқы сайлауы 1991 жылы атажұртқа бет бұрған қазақ көшімен қатар басталды. Мен бір жағынан Моңғолиядағы демократиялық қозғалысты, екінші жағынан қазақ көшін қолдай жүріп, Уланбатырдың №14 округынан депутаттыққа түстім», – дейді. Демек, Моңғолиядағы қазақ диаспорасының Қазақстанға оралуына ең алғашқы ұйымдастырушы болған.З. Қинаятұлы1991-1994 жылдары Моғолия Республикасының Үкіметі мен Парламентітөрағаларының орынбасары және кеңесшісі қызметін атқарған [19]. Кейін өзі де 1996 жылы тарихи Отаны Қазақстан Республикасына көшіп келген. Қазақстан халқының демографиялық жағдайы және репатрианттар туралы М.Х. Асылбековтың В.В. Козинамен бірлесіп дайындаған «Народонаселение Казахстана в условиях суверенитета» атты ғылыми еңбегінде халқық саны, ұлттық құрамы, ішкі, сыртқы көші-қон және репатрианттар мәселесі қарастырылған [20]. Авторлар«Қазақстан Республикасына тәуелсіздік алған уақыттан бері Қытайдан, Ресейден, Моғолиядан, Өзбекстаннан, Ираннан, Европамемлекетерінен 1 млн. репатриант қазақ оралды», - деген мәлімет келтірген. Қорытындылай айтқанда, әр мемлекеттің ұлттық мәселесін зерттеу, халық саны, ұлттық құрамын анықтау аса маңызды мәселе. Қазақстанда 140 этностардың өкілдері өмір сүреді. Олар этносаралық келісім мен татулықта өмір сүруде. Еліміздің этносаралық келісім моделі әлем мемлекеттеріне үлгі. Мәселен, Қазақстан Республикасы Ассамблеясы халқының қызметі және оның татулық пен бейбітшілікті дамыта түсті.