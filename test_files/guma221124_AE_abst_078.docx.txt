Аңшылық қазақ үшін ертеден негізгі қосалқы кәсіптердің бірі болды. Қоғамның дамуымен қатар аңшылықтың тәсілдері мен мақсаты да өзгеріп, аңшылық өнердің әр түрлі түрлері дамыды, аңшылық көңіл көтерумен қатар, шаруашылықтағы қосалқы кәсіптің біріне айналды. Кәсіби аңшылық жануарлардан алынатын азық-түлікті (ет, май, жүн, тері, сүйек, мамық, қауырсын және т.б.) пайдалану үшін қолданылды. Оның мақсаты қауіпті, зиянды немесе саны шектен тыс көбейіп кеткен аңдарды жою да болып табылды. Қазақтардың кедейленген бөлігі үшін аңшылық негізгі кәсіп болды. Халықтың үлкен бөлігі аңшылықпен сирек айналысты. Ауқатты қазақтар үшін аң аулау көңіл көтеру түрі болды. Сонымен қатар, аңшылық кәсіп ерекшеліктері далалық табиғаттың ерекшелгімен де байланысты болды. Қазіргі Қазақстанның териториясының үлкен бөлігін алып жатқан далалы және орманды далалы табиғи орта сан алуан және аңшылық кәсіпте ертеден қызығушылық тудырып келе жатқан жануарларға толы болып келеді. Әсіресе, бұл жағдай негізінен еліміздің шығыс және оңтүстік-шығыс аймақтарына тән. Қазақ халқындағы аңшылықтың дамуына оқ ататын қарудың келуі үлкен әсерін тигізіп, бағалы аң терісі кәсібі дамыды. Мақалада қазақ жерінде болған зерттеушілердің жазбалары, архив материалдары және осы тақырып аясында зерттеулер жасап жүрген ғалымдардың еңбектері талданады. Дәстүрлі қазақ қоғамында аң аулау кезіндегі адамдар арасында қарым-қатынасты реттейтін аңшылық ережелері болды және ол ережелер қатаң сақталды. Сондай-ақ, мақалада киелі аңдарға қатысты қызықты мәліметтер мен аңшылыққа қатысты әдет ғұрыптар да сараланған. Қазақ халқында аңшылыққа байланысты әр түрлі әдет-ғұрыптар да кездеседі. Бұндай аңшылыққа байланысты әдет-ғұрыптар аңшылықпен айналысатын басқа да халықтарда кездесетіні айтылып, салыстырмалы талдау жасалған. Мақалада дерек берушілердің де деректері келтіріліп, ғылыми әдебиеттермен қатар сараланып, аңға құс салуда бүркіт, қаршыға, сұңқар сияқты құстарды қолданғаны және аңды итпен аулау әдістері туралы қарастырылған.