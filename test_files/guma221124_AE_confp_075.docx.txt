Аралдың шығыс өңірін мекен еткен ежелгі тайпалар сонау қола дәуірінің соңғы кезеңінен бастап Орта Азия егіншілік оазисі тұрғындарымен байланыста, қарым-қатынаста болған. Ерте темір дәуірінде мекен еткен Арал маңындағы массагет-сақтардың егіншілік ерте дамыған Әмударияның төменгі аңғарындағы егінші тұрғындармен мәдени байланысы, Арал маңындағы сақтардың шаруашылығындағы егіншіліктің маңызының артуына, оларда жартылай көш пеліліктің дамуына әсер етті. Б.э.д. ІІ ғасырдан б.э. ІІІ ғасырлары арасында өмір сүрген қаңлы тайпаларының Сырдың төменгі ағысы бойындағы қоныстарына жүргізілген зерттеу барысында археологтар дәндер мен астық қамбаларының орнын тапқан. Еден сылағы мен қамкесектен сабан-топан қалдықтарының болғандығы, дән үккіштер мен астық сақтайтын қамбалардың көп кездесуі, жер өңдейтін тас кетпендер, сүйектен жасалған орақтардың табылғандығы қаңлы тайпалары арасында егін шіліктің әдеуір дамығандығын дәлелдейді [1]. Б.э. алғашқы ғасырларында егінді суару шектеулі көлемде жүргізілген, әдетте суды пайдалануға еңбектің ең қарапайым әдістері қолданылды. Жетіасар мәдениетін құрайтын Сыр бойындағы қаңлы тайпаларының қоныстарынан көптеген жарма, арықтар іздері сақталған. Су үлкен каналдар арқылы кіші каналдарға құяды және қала ішіне кіші каналдар арқылы барған. Қала іштерінде су қоймалары жасалып, бақша суаруға пайдаланылған. Қаңлы қоныстарынан табылған археологиялық ескерткіштердегі егіншіліктің іздері, яғни астық сақтайтын ұралар, дәнүккіштер, бақша дақылдарын сақтайтын қыш ыдыстардың табылуы, балшыққа, шикі кірпішке сабан қосылып иленуі Сыр бойында ертеде отырықшылық мәдениет болғанын дәлелдей түседі, әрі Сыр бойында егіншіліктің қалыптасу тарихы тереңге саяды деуге болады [2]. П.И.Рычков: «Аралдықтар егіншілікпен ертеден айналысып, бидай, арпа, сұлы, тары өсіреді», – дейді [3, с. 59]. С.П.Толстов Сыр бойындағы ертедегі егіншілік алқаптарын келесідей топтарға жіктейді: Жаңадария бойында – Шірікрабат, Бәбішмола, Бестам, Жент, Құмқала; Қуаңдария бойында – Алыб, Рабенсай, Жетіасар; Сырдария бойында – Күйікқала, Кескенкүйікқала, Жанкент [4, с. 56]. IX-XI ғасырларға саятын Іңкардария аңғарындағы оғыздардың қонысынан егістік алқаптар іздері мен шығыр қондырғыларының қалдықтары сақталған [5, с. 276]. А.Макшеев 1853 жылы Ақмешіт экспедициясы кезіндегі зерттеулерімен 1867 жылғы зерттеулерін салыстыра отырып, аралықта 14 шақты жыл ішінде өзен сулардың арнасы тарылып кебе бастағанына куә болғандығын жазады. «Сырдың Қазалы сағасының 1853 жылы ені 20 сажын, тереңдігі 2 сажын болған, әрі су жылдам өтетін, сол жағынан арнасынан тасып, ол жерде қалың қамыс өскен еді, 1867 жылы мен жәй сырғып ағып жатқан су ізін таптым, кеуіп кеткен қамыстық үстінен жол түскен. Бабыстын және Қараөзек батпағын ылғалдандырып тұрған Бірқазан сағасының басы Сағаз бастауы 1853 жылы Сырдан бастау алатын сағасының ені 20 са жын, тереңдігі 1,5 сажын еді, әрі одан өту өте қиын болған, ал қазір (1967 жылды айтып тұр – авт.) мүлдем құрғап қалған», – дейді [6, с. 28-29]. А.Макшеевтің бұл жазбасынан табиғи су көздерінің экологиясының тарихи дәуірлерде-ақ бұзылғандығын көреміз. Н.Калмаков Сырдария облысының солтүстік бөлігінің өткен тарихы жайында бір қарт кісіден жазып алған әңгімесін жариялаған: «700-800 жыл бұрын Сырдарияның тұтас су жүйесі болған. Сол кезде Жаңақорғандағы пошта станциясынан бастап Сырдария екі салаға бөлініп, соның бірі Қызылқұм арқылы, ал екіншісі Қаратау бөктерінен өтетін. Қызылқұмда, сондай-ақ Қаратау бөктерінде қызған тіршілік болатын. Өзеннің қос тармағының арасы шөлейт еді. Осы құм арқылы өзен суы өзінің жаңа арнасын ашып, бір салаға қосылады. Бір кезде Сырдариядан ежелгі Бестау қаласына арық тарту әрекеті жасалған. Осы арықтың іздері бұрынғы Төменарық пошта станциясында күні бүгінге дейін сақталған. Әңгімеші бір ханның жарлығымен (ол ханның есімін атаған жоқ) Төменарықта сансыз жұмысшылар еңбектенгенімен, ешбір нәтижеге қол жетпегенін айтты. Төменарық бойымен су ақпапты. Қазіргі көзқарас тұрғысынан алғанда қарт адамның әңгімесінде шындыққа жанасатын әңгіме баршылық; расында да, Төменарық станциясында терең үш арықтың іздері бар және Шиелі темір жол станциясының қарсы жағындағы Қаратау бөктерінде ежелгі Бестау қаласының қалдықтары бар. Оның үйінділері Шиелі станциясынан 25 шақырым және Төменарық станциясынан 35-40 шақырым шалғайдағы тау бөктерінде жатыр. Ал Жаңақорған станциясы маңында Сырдарияның екі саласының іздері жоқ. Сөйтсе де Жаңақорғаннан Перовск тауларына дейінгі бүкіл кеңістікте өзеннің көптеген ескі тармақтары ежелгі көлдерді құраған» [7, с. 222]. Н.Калмаковқа дерек беруші қарттың «Қызылқұмда, сондай-ақ Қаратау бөктерінде де қызған тіршілік болатын», – деуі бұл жерлердегі ертедегі егіншілік пен отырықшылықты айтып отырғандағын аңғару қиын емес. Сырдарияның сол жақ бетіндегі Бетпақдаладан Жаңадария өзеніне дейінгі алқапта жатқан арық іздері ертеде егіншіліктің қарқынды дамығандығының дәлелі. Перовск уезінің солтүстік-шығыс бөлігінде Қаратау тауларының бөктерінде мәдени дақылдар өсіру ісі әдеуір дамыған, салыстырмалы түрде солтүстік-шығыс бөлігінде Телікөл көлі бойында қыстаулар көп орналасқанымен, суландыру жүйесінің нашар дамуына байланысты егін егілмеген. Сырдария аңғарындағы егістік мәдени алқаптар өзеннен тартылған басты арықтар келіп құятын көл сулары арқылы суландырады. Сырдария суы мұз еріген кезден бастап шілде айының соңына дейін ғана көтеріңкі болып, арнасынан толып аққан. Перовск уезінің оңтүстік шығыс бөлігі өзен суынан биікте орналасқандықтан, бұл жерде шығыр кеңінен пайдаланылған. Солтүстік-шығысындағы таулы өңірде таудан аққан өзен суларынан тартылған арықтармен суландырылады. Су таяз аққандықтан маусымның басына дейін тау қары еріп біткенге дейін суды қолдан жасалған су қоймасына жинайды [8, с. 60]. Тарихи дәуірлерде Сыр өңірінде әр түрлі тарихи себептерге байланысты егіншілік біресе гүлденіп, біресе құлдырап отырған. Ертедегі егіншіліктің гүлденуі монғол шапқыншылығынан отырықшы қалалардың қирауынан кейін құлдырап, кейін көшпелі мал шаруашылығы басым болған еді. Бас штаб капитаны Шульцтың 1846 жылғы жазбасындағы мәліметке сүйенсек, ХІХ ғасырдың бас кезінде Қазалы өңіріндегі Ханөткел мен Майлыбас аралығында жергілікті қазақтар Қуаңдария аңғарында Арабөгетте, Талбөгетте, Ақиректе плотиналар тұрғызған, арықтар мен құдықтар қазған. 1830 жылы осы өңірде холера індетінің таралуы, Сырдарияның сол жақ бетіндегі көшпелі кішкене-шектілердің отырықшы кішкене-шектілерге деген Ресей әмірлігін мойындауларына байланысты наразылықтары, олардың плотиналарды қиратуы бұл жердегі егіншілікті құлдыратқан [9, с. 331]. Орынбор шекара комиссиясының секретары Субханкуловтың 1848 жылдың 7 қарашадағы жазбасын негізге алсақ, Сырдарияның төменгі ағысының оң жақ бетіндегі Райым өңірінде көшпелі қазақтардан алтыбай руынан – 100, құрманай, құттық, қаракесектерден – 300, жақайымнан – 50, барлығы 550 шаңырақ мал шаруашылығымен айналыса жүріп егін еккен [9, с. 365]. Сыр бойында егіншіліктің кәсіп ретінде кеңінен өріс алуы ХІХ ғасырдың орта кезіне саяды. «Санк-Петербургские ведомости» басылымының 1865 жылғы №266 санында жария ланған редакциялық мақалада Сырдария қазақтарының отырықшылыққа ауысына Перовскіде форттың салынуы әсер еткен, – деп көрсетілген. ХІХ ғасырдың 2-ші жартысында Қазақстандағы егіншіліктің дамуы қазақ шаруашылығында оның алдындағы уақытта болған ілгері басу шылықтар арқылы әзірленген еді. Бұл кезеңде егіншіліктің біршама кең өріс алған жері Сыр дария өңірі болды. ХІХ ғасырдың орта шенінде қазақтардың көрші отырықшы егінші халықтармен және орыс қоныстанушыларымен мәдени-экономикалық байланыстарының күшеюі, қазақ егіншілігінің дәрежесі мен аумағына, көршілерден агрономиялық тәсілдерді үйренуіне, егіншілік дақылдарын таңдауына, егіншілік өнімдердің шаруашылық және басқа мақсаттарға орынды пайдалануына айтарлықтай әсер етті. Мал апатына соқтыратын індеттердің болуы, жұттың болуы мал шы ғынын арттыра түсті, малы азайған қазақтар көшпеліліктен қол үзіп, егіншілікпен айналысуға мәжбүр болды. Халықтың егіншілік қажеттерін қанағаттандыруға Қазақстандағы Сырдария, Қуаңдария, Жаңадария, Арыс, Сарысу, Келес, Талас, Шу сияқты өзендерінің суы жеткіліксіз болды. Сол себепті халық өзендерден құрғақ далаға арықтар тартты. Арық қазуға кейде бір рулы ел толық кіріскен. Үлкен арықтар қазу ісі бірнеше жылға созылған. ХІХ ғасырдың 2-ші жартысында Қазалы уезінде жергілікті халық Жанкент сияқты қираған қалалар, ескі қоныстарға апаратын арықтарды тазартып, аршып қалпына келтіру жұмыстарына кірісті. Істің барысы Н.Маевтың «Туркестанские ведомости» газетінде жарияланған «Иррига ционная работа в Казалинском уезде» атты мақаласында баяндалды: «Бірқазан арығы Қазалыдан 45 шақырым жердегі Сырдарияның сол жағынан тартылды, ұзындығы 11 аршын, Сырдан басталатын көзінің ені 17 аршын, бара-бара 14 аршынға қысқарды. Көлемі 50 шақырымдай арық Бірқазан көліне құяды. Арықты тазалау жұмысы 1876 жылы басталды, 1878 жылы 10000 пұт астық егілді. Баужиде арығының ұзындығы 65 аршын, ені 9 аршын. Баужидеге параллель жатқан ұзындығы 6 шақырым егістікке тары егілді. Бұл екі арық 2500 пұт астық дәнді егілетін жерді суаруға мүмкіндік береді. Ергерек арығының құрылысына 1878 жылы 4000 адам, 1879 жылы 2000 адам тартылды. 1878 жылы Ергерек алқабына 3 мың пұт әртүрлі астық дәні егіліп, 1879 жылы 5000 пұт астық дәні егілді. Жанкент шаһарына апаратын ұзындығы 30 шақырым, ені 9 аршын болатын арық ашылып, арық 5000 пұт дән себілген егістікті суарды» [10]. Осындай ескі арықтарды қалпына келтіріп, ашып, су жүргізу ісі Жөлек елді мекенінде де қолға алынған. Бұл бастама А.Дятковтың 1885 жылы «Туркестанские ведомости» газетіне жариялаған «Киргизские нужды» атты мақаласында қолдау тапты. Мақалада Өзек, Көккерім, Төменарық арықтары мен Шиелі каналының қайта қалпына келтірілгендігі және Жөлек болыстығындағы егістік алқаптарындағы суландыру шараларының нәтижелері айтылды [11, с. 54]. Осы мақалада Сыр өңірі қазақтарының қалай отырықшыланып жатқандығы, Сорқұдықтан Шиеліге дейінгі 40 десятина, Перовск уезіндегі қазақтардың 10 десятина жерлерді өңдеп, егістік алқапқа айналғандығын мәлім етеді. Арықтарды қолдан қазу, ескі арықтарды қалпына келтіру ісі ХХ ғасырдың бас кезінде де жалғасты. «Сырдарьинский бассеин и его будущее значение» атты мақалада Жамандария мен Қараөзек аралығындағы 80 шақырым жерге созылып жатқан жерді Жамандариядан тартылатын Кетпенсу, Қараарық арықтары, Бірқазан, Бесарна арналары және Ақжүректен Қазалының батысына дейінгі аралықтардағы жерлерді игеру мәселесі көтерілді және кәріз, бөгеттер, көпірлер салу керектігі де айтылды [12]. Сыр өңіріндегі егіншіліктің қалыптасуы жайында А.Макшеевтің «Описание низовьев Сыр дарьи» атты еңбегінде: «Сырдария қазақтары егіншілер мен көшпелілерге бөлінеді. ... Егіншілік құралдары қарапайым, ағаш және темір соқамен жер жыртылады. Егінді орақпен, қолмен жинайды. Жылқы, өгіз көмегімен тас диірменде дән тазартылады. Перовск форты мен Жөлек аралығында су және тас диірмендер кездеседі. ... Сыр өзенінің төменгі ағысы бойында арпа, сұлы, тары, қызыл жүгері, ақ жүгері және қауын, қарбыз өсіріледі», – дей отырып, Сырдың төменгі бойында 2 мыңдай егінші шаңырағы барын көрсетеді [13, с. 64-67]. Сырдарияның Қараөзек сағасы бойы егіншілікті дамытуға аса қолайсыз болса да, суармалы егіншілік үшін Қараөзектен тартылған арықтар маңызды роль атқарды. Арық қазу ісі аса жауапкершілікті талап еткен. Арық қазу кезінде адамдарды жұмылдыру, ұйымдас- тыру, оларды басқару үшін – ақсақал, суды пайдалануға басшылық жасайтын – мұрап, арық құрылысы ісін басқаратын және оның техникасын қадағалайтын – шабақшы сайланды. Бір- неше арық жүйесін, егістіктерді суландыру ретін басқаратын адамды «арық ақсақал» деп атады. Егісті қолдан суаратын аймақтарда ірі арықтардың суларын егістікке жіберу жүйесін қадағалаушы адам, егіске бөлінетін тоған суларын реттеуші адам – мұраптың атқаратын рөлі зор болды. Мұрап – «мур-об» деген араб сөз, яғни «мур» – әмір, «об» – су деген мағынаны білдірген. Мұрап пен тоғанбасының қызметі бір десе де болады. Олар суды егіске бөлетін арық, атыз, тоғандарды жөндеу жұмысын жүргізіп, ұйымдастырды. Мұраптық қызмет суармалы егін шаруашылығы басым Оңтүстік Қазақстан өңірінде көп қолданылды. Мұраптарды ауыл арасында «арық ақсақалы» деп атау біз зерттеп отырған Сыр өңірінде кең қолданды. Көктемде жер жырту, арық қазу, егін егу, егістікті суару, оларды пайдалану, тоған суларын пайдалану ісі ақсақал-мұраптардың басшылығымен жүзеге асты. Мұраптар 1 жылдан 3 жылға сайланып қойылды. Егістік иелері мұраптарға бірлесіп ақы төлеп отырған. Арық ақсақалдары қызметі үшін шапан, жылқы, егін жұмысы аяқталған уақытта 100 ден 200 пұтқа дейін астық алды, салықтан босатылды [14]. 1908 жылы Перовск уезінде 10, Қазалы уезінде 6 арық ақсалы қызмет еткен. Мұрабтар мен арық ақсақалдарға төленетін ақы егінші халықтан жиналған. 1908 жылы Перовск уезінде арық ақсақалдарға төленген қаржының жалпы көлемі 6100 рубль, ал Қазалы уезінде 5400 рубльді құраған [15, с. 26]. Мұраптар «сырықшы» деп те аталған, себебі ол қолына сырық алып, әр адамға шамасына қарай қазатын жерін сызып, бөліп берген. Арықтар қазған рудың меншігі болып саналды. 1866 жылғы Сырдария линиясының құжаты бойынша Аламесек көлі мен Шіркейлі өзенінің аралығын жалғайтын арықтар жергілікті рулардың күшімен қазылған. Алтын және алаша руының адамдары Кұпқұлба мен Көксу көліне құятын 5 арық тартқан. Арық құрылысы аяқталғаннан кейін көбіне арық қазу ісін басқарған ақсақал атымен аталып кететін. ХІХ ғасырдың аяғы – ХХ ғасырдың бас кезінде Көшей-табын Есқұл қаздырған арық әлі күнге дейін халық арасында «Есқұл арығы» деп аталып, халықтың пайдалануына жарап жатыр. Жаңа бір арық қазған кезде әрбір шаңырақ ат салысуға тырысқан. 1908 жылы Сырдария облысында барлығы 2304 арық болса, оның 373-і Перовск уезі, 231 Қазалы уезі жерінде болған [15, с. 25]. 1879-1880 жылдары үлкен жұттың болуы Перовск қазақтарының отырықшылану процесін қарқындатты. Егіншілікті дамыту негізінде Тереңөзек өңіріндегі Шағырлы, Құндызды қыстау ларында алғаш болып Құланбайұлы Әбдірахман «жел диірмен» орнатқан. Сыр қазақтары тары егуге ерекше мән берген. Тары өнімді жақсы берген, әрі аса ерекше күтімді қажет етпейтін өнім. Жазда жеті ретке дейін суарған, өнімнің өсуі 80 күнге созылған. Арпа мен бидай өсіру ісі ХІХ ғасырдың екінші жартысынан бастап, бұрынғыға қарағанда қарқындай бастады. Оған орыс қоныстанушыларының да келуі әсер етті. Арпа мен бидайдың пісіп, өнім беруі 100 күнге созылған. 
Орыс әскери статистарының зерттеуі бойынша 1860 жылдары Сыр бойының 3000 десятин жерінде егін салынып, одан 200000 пұттай өнім жиналған. Бұл кездері Сыр бойындағы егіншіліктің басты алқаптары Қуаңдарияның төменгі ағысында, №1-ші форт маңындағы Ақирек, Қамыстыбас көлдері бойында, Перовск форты маңындағы Сырдарияның екі жақ бетінен Жөлекке дейінгі аралықта болды. Перовск форты маңында Баужиде, Бірқазан, Жаңаарық, Келтеарық, Тасарық, Опқанды, Желбан, Қаралан, Бұсырман, Ұзынарық арықтарының бойын- да, Бірқазан мен Бесарна сағаларының аралығындағы Қан сайында, Батпақөткел өткелі бойын да, Қаракөл, Бірқазан, Сарыкөл, Ащы көлдері аңғарында егіcтік атыздары болды [16, с. 106]. Сырдария линиясының әскери кеңесшісі Осмоловскийдің жазбасы бойынша 1858 жылы Жаңадария өзеніннің аңғарындағы 2000 көшпелі қазақтар күшімен 35 құлағы өңделіп, 12000 дес. жерге тары, 400 дес. жерге арпа егілген [9, с. 455]. Осмоловскийдің есептеуі бойынша Перовск фортынан №2-ші форт аралығында 1857 жылы – 2472, 1858 жылы – 3324, 1859 жылы – 5228, 1860 жылы – 4000 отбасы егін салған. Осмоловскийдің көмекшісі әскер старшинасы Карамышевтің есептеуінше №1-ші форт өңірінде 1858 жылы – 7650, 1859 – 6872, 1860 – 4350 шаңырақ егін салған. Бұл екі әскери информатордың мәліметінен байқағанымыз 1860 жылы егін еккен қазақтар санының азаюы. Бұл сол жылдардағы құрғақшылық пен шегірткенің қаптауынан егіннің шықпауымен байланысты. Осмоловский бойынша, 1860 жылы Сырдария бойында орта есеппен жалпы саны 8000 адам егіншілікпен айналысса, 1861 жылы олардың саны 6500 адамға қысқарған. 1862 жылы егін салуға табиғаттың қолайлы болуына байланысты егін салушылардың саны өсіп, Перовск форты өңірінде – 4051, №1-ші форт маңында – 4022, барлығы – 8073 егінші шаңырағы болған. 1862 жылы 35215 десятина жерге – тары, 1209 десятина жерге – арпа, 569 десятина жерге – бидай, 282 десятина жерге – қара бидай арыс егілген [16, с.109-110; 155, с.469]. Қара бидайды жергілікті қазақтар арыс деген. 1860 жылдардағы егін түсімінің аздығы, егін тапшылығына әкеп соқты, егін түсімінің аздығын естіген көшпелілердің көпшілігі сол жылы Сыр бойына келмей Орынбор линиясында қалып қойған [9, с. 5-7]. Л.Мейер көрсеткен, 1860 жылы инженер-капитан Старковтың мәліметі бойынша жалпы Сыр бойында 10295 егінші отбасы болған, 20600 десятина жерге 82400 пұт егін салынып, одан 2 163 000 пұт өнім алған. Тек №1-ші форт маңындағы Ақирек алқабында 800 десятина егін атызы болған [16, с. 107-108]. Келесі кестеде ұсынатын 1862 жылғы 2 маусымда Карамышевтың №1 форт маңындағы көшпелі қазақтардың мал баға жүріп егіншілікпен қосалқы айналысу барысы жайындағы хабарламасының маңызы айрықша [9, с. 488].
Ал, 1865 жылғы әскери есепті негізге алсақ тек №1 форт өңірінен 7000 дес. жер егістік алқап үшін өңделген [9, с. 528]. 1863 жылғы әскери мәліметті негізге алсақ, Перовск уезінде – 4215 егінші отбасы болып, 18520 десятина жерге – тары, 7400 десятина жерге – арпа, 632 десятина жерге – бидай, барлығы – 26 552 десятина жерге егін егілген. Ал, №1 форт өңірінде 5975 десятина жерге – тары, 1823 десятина жерге – арпа, 688 десятина жерге – бидай, 292 десятина жерге – арыш, барлығы – 8778 десятина жерге егін салынды. №1 форт егістіктерінен 5975 пұт тарыдан – 100390 пұт өнім, 12762 пұт арпадан – 70749 пұт өнім, 4820 пұт бидайдан – 28222 пұт өнім, 1090 пұт қара бидайдан – 11659 пұт өнім жиналған [16, с. 109-110]. 1870 жылы Түркістан статистикалық комитеті жинақтаған мәліметті негізге алсақ 1870 жылы Перовск уезінен барлығы 6947 қазақ шаңырағы егіншілікті, ал 20018 шаңырақ көшпелі мал шаруашылығын кәсіп еткен [17, с. 119]. 
В.В.Радлов А. Макшеев дерегіне сүйене отырып, Қазалы уезінде 4000 шаңырақ, Перовск уезінен 6000 шаңырақ егіншілікпен айналысады, – деген [19, .с 115]. Бұл жерде В.В.Радлов 1868 жылды негізге алып отыр. 1860-1890 жылдары Перовск және Қазалы уездерінен 202 арық, ал 1890-1915 жылдары 280 арық тартылған. Қазалы мен Жаңадария аралығындағы жерлер, сондай-ақ Далакөл көлі, Көксу көлдері аңғарындағы жерлер егіншілікке игерілді. 1916 жылы Шіркейлі каналында 144 шығыр болып, оның көмегімен 259 десятина жер суарылған. Дән үгітуге тесағаш, малатас жиі қолданылған [20, с. 26]. Қазалы уезінің бастығы Н.Дингельштедттің «Қазалы уезінде ирригацияның дамуы төмен, уездегі бірден-бір су бассейні Сырдария өзені, оның арықтарға су беруіне күші жетпей отыр» деуі Қазалы уезінің Сыр өңірінің басқа жеріне қарағанда егіншіліктің баяу дамығанын дәлелдей түседі [21, с. 339]. Н.Н.Александров 1906 жылғы дерек бойынша «Перовск уезінде жалпы ұзындығы 2125 шақырым 334 арық, Қазалы уезінде жалпы ұзындығы 2286 шақырым 312 арық болғандығын және егістік көлемі Перовск уезінде 22265 десятина жер, 17309 десятина жер екендігін көрсеткен [22, с. 14]. 1906 жылғы статистикалық қорытындыда, Қазалы уезінде Жамансыр және Қуаңдария болыстары жерінде су тапшы болғандықтан егіншілік нашар дамығандығы, ал Қуаңдария өзені бойы мен Қазалы қаласы маңында Қазалы уезінің басқа өңірлерімен салыстырғанда бау-бақ- ша мен егіншілік қарқынды дамығандығы көрсетілген [8, с. 63]. 1906 жылы Перовск уезінде 26344 десятина (4%), Қазалы уезінде 15431 десятина (2,3%) жер егіншілікке пайдаланыл- ған [8, с. 8]. 1908 жылы Перовск уезінде дәнді дақылдар 26435 десятин жерге, Қазалы уезінде 17976 десятин жерге егілді [15, с. 9]
Кестеде көрсетілгендей Сырдария облысының басқа уездеріне қарағанда Перовск және Қазалы уездерінің егістік жер көлемі төмен, 1907 жылы Перовск уезі жерінің 3,6%-ын, 1908 жылы 8,8%-ын, ал Қазалы уезінің 1907 жылы 2,5%-ын, 1908 жылы 2,8%-ын ғана егістік алқаптар алып жатты [15, с. 11]. Сырдария облысы бойынша 1 десятина жерден орта есеппен 1907 жылы 63,7, 1908 жылы 59,6 пұт астық жиналған. Соның ішінде Перовск уезінде орта есеппен 1 десятина жерден 1907 жылы 60,6 пұт, 1908 жылы 51,7 пұт, Қазалы уезінен 1907 жылы 44,1 пұт, 1908 жылы 49,4 пұт астық жиналған [15, с. 9]. 1909 жылы егіншілік алдыңғы жылдарға қарағанда қарқынды қадам алып өсе бастаған. 1909 жылы Перовск уезінде 91361 десятина жер егістік алқап ретінде өңделген, 1908 жылы уезде 36053 десятина жер егістік алқап болса, 1909 жылы егістік алқаптық жер көлемі 65%-ға артқан. Егістік жер көлемі артқанымен егін түсімі төмендеді. Яғни 1908 жылы 1 десятина жерден 51,7 пұт алған болса, 1909 жылы 1 десятина жерден 45,8 пұт астық жинады, алдыңғы жылмен салыстырған егін түсімі 10%-ға азайып кетті. Егін түсімінің кемуіне Сырдария өзені суының тасуы әсер еткен [23, с. 29]. Ал, 1909 жылы Қазалы уезінде егіншіліктің дамуы алдыңғы жылдармен салыстырған артып, егістік алқаптарының да көлемі өсті. 1908 жылы Қазалы уезінде 30654 десятина жерге егін егілсе, 1909 жылы 71971 жерге егін егіліп егістік көлемі 75,2%-ға артты. 1909 жылы Қазалы уезінде 1 десятина жерден 50,8 пұт астық жиналған [23, с.30]. 1909 жылы Перовск уезінде 1 десятина жерге 6,6 пұт дақыл себілсе, Қазалы уезінде 1 десятина жерге 6,2 пұт дақыл себілген [23, с.43]. «Туркестанцев» деген автордың «Земледелие в Сырдаринской области» атты мақаласында 1910 жылғы мәліметті негізге ала отырып, «Перовск уезінде – 3173,4 мың пұт, жан басына шаққанда – 17,7 пұттан, Қазалы уезінде 3 161,9 пұт астық жиналған, жан басына 17,3 пұттан келеді», – деген [24]. Қазалы уезінде егіншілік Қуаңдария аңғары мен уездің батыс бөлігінде мал шаруа шылығына қосалқы түрде дамыды. 1911 жылы Қазалы уезінен 24223 егінші шаруашылық есепке алынып, олардың үлесінен 69147,34 десятина жер тіркелген, бұл жердің 23523,39 десятинасы егістік, бау-бақша, 45623,95 десятинасы шабындық жер ретінде пайдаланылған. Барлық егістік жердің 15358,77 десятинасы немесе 65,29%-ы суармалы егістік, ал, қалған 8164,62 десятинасы немесе 34,71%-ы табиғи су көздерімен суландырылды. 1911 жылы орта есеппен Қазалы уезі қазақтарында 2,58 дес. жерден келіп, 0,95 дес. жерге әр түрлі дақылдар, ал, 1,88 дес. жерге жоңышқа егілді. Ал, егіншілікті кәсіп еткен қазақтарға орта есеппен 1,95 дес. жерден келген. 1911 жылы 12088 шаңырақ егінші ретінде тіркелген, бұл 49,9%-ды құрайды, 50,1% таза мал шаруашылығын кәсіп еткен. Егер көршілес уездермен салыстыратын болсақ, 1910 жылы Перовск уезінде 17722 егінші шаңырақ тіркеліп, уезд тұрғындарының 74,8%-ын құраған. Ауыл шаруашылығы санағы кезінде Қазалы уезінен 823 адам егіншілік алқапта жалдамалы жұмысшы ретінде тіркелген. Қазалы уезінде егіншілік алқабындағы жалдамалы еңбек кәсіп түрлерінің дамуы тұрғысынан 5-ші орынды иеленеді. Бұл егін шаруашылығының Қазалы уезінде басқа уездерге қарағанда кенжелеу дамығандығын көрсе теді. Егін жинау науқаны кезінде Қазалы егіншілері Ырғыз, Қостанай, Перовск уездерінің егін алқабтарына жалдамалы жұмысқа барады [25]. Статистар 1911 жылы Қазалы уезінен 113 темір соқаны есепке алған [26]. Егін қосында жұмыс істейтіндер де «егінші» деп аталды. Егін иесі оларға атқарған қызметі үшін түскен өнімнің 1/4 ден 1/2 бөлігіне дейін берген. Егін иесі оларды егіншілік құралдарымен, тағам және мініс көлігімен қамтамасыз еткен [27, с. 118]. 1911 жылы Қазалы уезінде жүргізілген ауыл шаруашылығы санағы бойынша Қазалыдағы 24223 қазақ шаруашылығының 12088-і, яғни 50%-ы [25, с. 39], ал, 1910 жылы Перовск уезі тұр ғындарының 80 %-ы егін салуды қосалқы кәсіп еткен [25]. С.Неуструев: «Қараөзек қазақ егістігінің үлкен алқабы, тары, бидай, күріш өлкенің басты дақылдары. Егіншілік әсіресе Перовскінің төменгі өңіріндегі суы мол, Қараөзек мен Жамандария аралығындағы қамысты алқаптарда, екіншіден Сырдария өзенінің сол жақ бетінде, Шіркейлі сағасында, Қуаңдария бойы, Далакөл көлі және көптеген майда көлдер бойында, Перовск қаласынан жоғарғы қарай өзен бойында ерекше дамыған. Егіншіліктің дамуымен қатар тоған бастарындағы жұмыстар да қыза түседі. Жөлектіктер жаңа арықтар қазумен қатар ескі арналарды қайта қалпына келтіріп жатыр» , – деген [28, с. 112-113]. «Россия. Полное географическое описание нашего отечества» атты еңбектің «Перовск» деген бөлімінде «Сырдарияның егістіктер өзеннен тартылған каналдармен, шығырлармен суландырылады, ал кейбір жерлерінде егін су арнасынан тасып кетіп кепкен жерге салынады. Мұны жергілікті қазақтар «тентек суға егін салу» деп атайды» – дей отырып, егіншілік кәсібімен 700 адам айналысып, Перовск уезіндегі отырықшы тайпалардың егістік көлемі – 40500 десятинаны құрағанын көрсеткен [29, с. 597]. Н.Гаврилов та Сырдың тасыған арнасынан пайда болған көлдердің суы тартылған жерлерін жергілікті қазақтардың егістікке пайдаланғандарын көрсеткен. Ойлы жерге жиналған судан пайда болған көлдер әдетте 1-2 жылдан соң кебе бастайды. Ылғалы кете қоймаған 1-ші жылы бидай салса, сол жерге 2-ші жылы арпа салған. 3-ші жыл бұл жер әбден кеуіп, енді егін салуға жарамай қалады [30, с. 281]. Осмоловский мен Карамышев Сырдарияның Жиделі, Қазалы сағалары арнасындағы, басқа су тасыған жерлер кепкенде егістіктікке қолданатынын жазған [9, с. 471]. Бұл дайын табиғи суарылған жерді егінге пайдаланудың ең қарапайым тәсілі болып саналған. Перовск уезінде жергілікті халық Сырдария өзені арнасының тасатын уақытын егін егуге тиімді пайдалана білді. Г.С.Загряжскийдің Перовск уезі қарттарынан жазып алған мәліметі бойынша су тасқыны уақытына қарай егін уақыты 7 кезеңге бөлінген: сәуір тасу – 25 наурыздан сәуірдің басына дейін, арпа мен бидай себілетін уақыт; гүл шалдық – мамырдың басынан 7 күнге созылады, бидай, арпа, жоңышқаға су жіберіледі; гүл уақыт – ағаш гүлдейтін уақыт – мамырдың орта кезінен 15 күнге созылады, бидай, арпа, бақша және жоңышқалықты суарады; тайлақ тасу – 5 және 10 маусым аралығында, судың қатты жылдамдықпен тасатын уақыты, 10 күнге созылады, тары егілетін уақыт; шұлғау тасу – шілденің аяқ кезінен тамыздың басына дейін, астық жинауға қолайлы уақыт; қарақұйрық тасу – тамыздың 5-нен 5 күнге созылады, қарақамыстың гүлдейтін уақыты; сүмбіле тасу – тамыздың соңы, жоңышқа суғаруға пайдаланылады [31]. Қазақтың дәстүрлі этнографиясын нақтылауға дерек берер информаторлардың қатары азая түскен қазіргі уақытта байырғы қазақтардың ортасында болып жазылған осындай мақалалардың құндылығы, ғылыми танымдылығы арта түсетіні анық. 1920 жылы Ә.Диваевтың Сырдария экспедициясы кезінде Жұманазар Үрімқұлұлынан жазып алған термесінде келісідей жолдар бар: 
«...Шиелі, Жөлек, Тартоғай, 
Шетінен диқан бір тоғай Сұлутөбе, 
Бірқазан Дақылы көп әрқалай
 Ақмешіттің дайрасы 
Халыққа түгел пайдасы
 Толып жатқан көп егіс
Көп судың енсіз даласы 
Онан соң бірге Қараөзек 
Диқандары тіпті көп Тереңөзек, 
Жалағаш Сулары жатыр екпіндеп 
Қармақшы сонсоң 
Қазалы Соларды толық базарлы 
Дақылы жақсы әр жерде 
Көрмекке адамы ажарлы...» [32]. Терме жолдарындағы Шиелі мен Қазалы аралығы қазіргі кезде де егістік алқаптары болып табылады. Қолдан күріш егу үшін 10-15 адам қатар тұрып, жерді кетпендеп «ұндайды». Ұндау деп жерді майдалап үгетуді айтады. Майдалап болғасын су қояды, сосын мойнына дорба іліп алып, қолдан күріш себеді, күрішті батып кету үшін алдын ала 2-3 күн суда ұстайды. Дән сеуіп болғасын атыздың құлақтарын жабады, күріш 2-3 күнде түбін жерге қадайды, бұл күріш көктейді деген сөз. Су азайған соң суды қайта жібереді, 10 күнде күріш қайта көктейді. 1 айдан соң арам шөбі көрінеді, арам шөптен тазалауды «отаққа түсу» дейді. Арам шөпті орақпен орған немесе қамысты бұрап жерге тығып кеткен. Егістіктегі егінді орақшылар жинағаннан кейін жерге түскен немесе жерге жатып қалған масақтарды (күріш, бидайдың дәні бар басы – авт.) теруге түскен адамдарды «масақшы» деп атаған. Бұл кәсіппен кез-келген ұнатқан адам айналыса берген. Әсіресе, кәрілер, мүгедектер, көбіне әйелдер яғни ауыр жұмысқа жарамайтындар жалданған. Егістікті масақшыға беру сауап іс саналған, масақтың жерге түсіп шашылып жатуы ысырап саналған. Масақшылар 4,5 тен 6 пұтқа дейін жинаған. Күріштіктен масақ теруге балалар 10 жасынан бастап араласқан. Жаз- да бидайдан, күзде күріштен масақ тереді. Күріш шаруашылығы басым дамыған Сырдың төменгі ағысы бойында күріш егістігіндегі су тартылғаннан кейін қыркүйек айы «масақ теру» науқанына айналған. Қазақы күріш сал мұртты, әрі жеңіл болады. Үдеріс мұртсыз, сал- мағы ауырлау болады. Дән үккіш тасты қозғалысқа ендіру үшін түйе, ат, есекті жұмысқа жек кен. 1892 жылы Қосбөгет, Көткеншек, Жаңақорған, Жөлек, Шаған, Сауран болыстарында ауа райының қолайлы болуына байланысты бидай түсімі 9 есе, арпа түсімі 13 артық болған, ал Сырдария өзенінің тасуына байланысты Қазалы уезінде керісінше егін түсімі алдындағы жылдармен салыстырғанда төмендеген [33, с. 4-5]. 1910 жылы Сыр бойында 1909 жылмен салыстырғанда егін түсімі төмендеген. Мысалы 1909 жылы Перовск уезінде 78385 десятина жерге егін салынып, одан 3693,5 пұт астық жиналса, 1910 жылы 51550 десятина жерге егін салынып, одан 2545,1 пұт егін түсімі жиналған. Ал, Қазалы уезінде 1910 жылы 3270 десятина жерге егін салып, 880,2 пұт астық жинаған. 1909 жылмен салыстырғанда түсім 24,2 %-ға төмендеген. 1910 жылы егін көлемі мен түсімінің 1909 жылмен салыстырғанда төмен болуы тағы да Сырдария өзенінің суының тасуымен байланысты [34, с. 31-32]. Көктемде су тасып, жазда суы төмендеген. Сол себепті бұл кезеңде шығыр көмегіне көп жүгінген. Сырдарияның төменгі ағысы бойында егістіктер суарылуына қарай көл жағасында, арық бойында, шығыр басында болып бөлінді. Көл жағасындағы егістіктер көбіне уақытша, тұрақты емес. Көлдің суы көтеріліп жағасын шайып кеткенде кепкен орынға егіс салады. Арықтар Сырдариядан тартылған. Перовск жанындағы Жайылма арығында үш құлақ болған. Сырдариядан тартылған арықтар құлағы бекітілмей, 1-4 ай ағады. Тек Шиелі арығы жыл бойына ағады [34, с. 31-32]. Егін салған қазақтар егін түсімінің оннан бір бөлігін шариғат бойынша ұшыр салығы ретінде кедейлерге, болмаса дін өкілдеріне берген. Ал, 1848 жылдары ұшырды Хиуа хандығының шапқыншылығынан қорғап мақсатында құрылған әскерге берген деген мәлімет бар [9, с. 364]. Қорыта айтқанда, ХІХ ғасырда Сырдарияның төменгі ағысы бойындағы ертедегі су желісі, арықтардың іздері, қала-қоныстарды сақталған астық қоймалары мен ұралардың іздері бұл өңірде ертедегі егіншіліктік дамығанын дәлелдейді; Монғол шапқыншылығы кезінде Сыр бойындағы ежелгі қалалардың қирауы, қала тұрғындарының егіншілік кәсібін де құлдыратқан; кейінгі ортағасырлардан бастап егіншілік қайта жанданып, Перовск және Қазалы уездерінде егіншілік мал шаруашылығымен қатар дамыған кәсіп болды; егіншілікпен көбіне жазда жайлауға көшпей қалған малы аз ауылдар айналысты және біз зерттеп отырған кезеңде егіншілікке қарағанда мал шаруашылығы басым болды.