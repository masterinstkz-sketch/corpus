Мақалада Шу өңіріндегі ортағасырлық Қосқұдық төрткүліне жүргізілген археологиялық зерттеу жұмыстары қарастырылады. Шуға Қарақатты (Қорағаты) өзенінің құяр тұсындағы құмды жерде орналасқан Қосқұдық төрткүлінің топографиялық ерекшеліктері, сақталу жағдайы, үстінен жинап алынған металл және қыш бұйымдарының сынықтары, монета, сонымен қатар төрткүлге салынған шурфтан шыққан қыш бұйымдар, қожтемір қалдықтары мен остеологиялық материалдарға ғылыми сипаттама жасалады. Шағын ғана шурфтан көп мөлшерде қожтемірлердің шығуына қарап, мұнда темір кенін өндіргендігін көреміз. Табылған монета және керамика материалдары негізінде Қосқұдық төрткүлі Х–ХІ ғ.ғ. мерзімделеді. Остеологиялық материалдарға жүргізілген морфометриялық зерттеу жұмыстары нәтижесінде, төрткүл тұрғындары пайдаланған үй жануарларының түрі, тағамдық рационының ерекшелігі және сүйектердің индивидуальды-анатомиялық сипаттамасы жасалады.