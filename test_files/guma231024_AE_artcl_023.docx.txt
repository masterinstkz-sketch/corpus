Қазақ Алтайы ерте заманнан адамдардың тығыз қоныстанған жері болып саналады, себебі табиғи-климаттық жағдайы қолайлы өлке, шаруашылық жүргізүге, жалпы, өмірге қолайлы жағдайлар туғызған. Қарастырып отырған өңірдің бай тарихи мұрасы жоғарыдағы тезиске дәлел бола алады. Тарихи ескерткіштердің уақыты тас дәуірінен бастау алып, этнографиялық кезеңге дейін созылады. Тарихи мазмұны мен құндылығы жағынан осы ескерткіштердің ішінен біздің зерттеу аумағына кіретін ерте темір немесе сақ дәуіріне тиесілі мұралардың алатын орны ерекше. Сақ дәуірі бәрімізге белгілі болғандай күрделі саяси құбылыстардың ерекше қарқынмен жүргендігімен мәлім, бұл құбылыстарға серпін берген заман талабына сай новациялар болып табылады. Сақ заманына тиесілі ескерткіштерге Қазақ Алтайы өте бай, Шілікті, Берел, Майемер, Таутекелі, Қарақаба секілді жерлеу-ғұрыптық кешендері осы мұраның қазіргі кезде зерттелгені ғана. Осындай ескерткіштермен бір қатарға Топқайың қорымын да қоюға болады, себебі 100 жыл бұрын орын алған зерттеулердің нәтижесінде алынған жәдігерлер күрделі әрі мол мәлімет берді де, археология ғылымында «майемер» мәдениетінің бөлініп шығуына өз үлесін қосты. Өткен жылы, «Қазақ Алтайындағы сақ мәдениетінің эталонды ескерткіштері» атты грант жұмысының аясында Шығыс Қазақстан облысы Катонқарағай ауданына қарасты Катонқарағай ауылының маңында орналасқан Топқайың қорымында зерттеу жұмыстары жүргізілген болатын. Аталған қорым археология ғылымына «Солонечные белки» деген атаумен енгізілген себебі, бұл жердегі алғашқы зерттеу жұмыстарын 1911 жылы А.В. Адрианов деген Ресей ғалымы жүргізді [1, 105-111б]. Осы кезде ескерткіш атауын жақын жерде орналасқан, әрі атауы орысшаланып кеткен өзеннің атауына байланысты қойылды. Алғашқы зерттеулерден кейін арасына біраз уақыттар салып, археологиялық жұмыстар жалғаса берді, олар бір-екі жылдық қазба жұмыстарымен ғана шектеліп қалды [2, 67-88; 3, 155-160б]. Бір ғасырдан астам уақыттан кейін басталған зерттеу жұмыстары негізінде, біз қорымның атауын қазақ тілінде беруді ұйғарып, жақын маңдағы орналасқан Топқайың деген атты қойдық, осыдан былай аталған ескерткіш Қазақстан археология ғылымында осы атаумен белгілі болады. Топқайың қорымы осы кезге дейін майемер мәдениетіне жатқызылған, алайда, биылғы зерттулердің нәтижесінде, қорым қазір белгілі болғандай екі кезеңнің ескерткіштерінен құралған. Себебі өткен жылы зерттелген ескерткіштердің бірінен пазырық мәдениетіне тән ғұрыптары бар жерлеу орны табылды, бұл мәйіттің бір ерекшелігі ішінен табылған кейбір заттар пазырык мәдениетінің ерте кезеңіне тән болып келеді, осыған орай, аталған мәліметтерге сүйене отырып, бұл жерлеу орнын аталған мәдениеттің алғашқы, яғни жаңа қалыптасып келе жатқан уақытына жатқызуға болады. Төменде 2018 жылы Топқайың қорымында жүргізілген зерттеулерге тоқталамыз. Зерттеу жұмыстарына таңдалған ескерткіштер қорымның батыс бөлігінде оқшаулана орналасқан (сур. 1). Ескерткіштің бірі ірі көлемде ал екіншісі кішігірім болып келген. Жоспарда №1 қорған болып көрсетілген ескерткіш көлемі жағынан ірі, жалпы қорымдағы ең үлкен жерлеу құрылысы деуге де болады (сур.2). Ескерткіштің жер бетіндегі құрылысы дөңгелек пішінді, бірақ обаның етектері жыртылып кеткен. Обаның бетін қалың шөп пен қорыс басып қалған, олар әсіресе батыс және шығыс бөлігінде көп. Сонымен қатар, оба бетіне айналадағы даладан жиналған тастарды әкеліп үйген. Обаның диаметрі 40 м, биіктігі 2,5 м. Ескерткіштің жер бетіндегі құрылысының жоғарғы бөлігі жайпақ, орта тұсында кейінгі тонаушылардан қалған құдықтың орны бар. Ескерткіштің жер үсті құрылысын анықтау мақсатында ортасынан 5 метр болатын қазба салынды, аталған жұмыстардың барысында, тонаушылар құдығының жанынан бір мәйіт тазаланып алынды (сур.3). Мәйіт терең емес шаршы пішіндес шұңқырға арқасымен, басын батысқа қарата қойылған. Бұл мәйіт өткен ғасырдың басында жерленген болуы мүмкін, себебі жергілікті тұрғындардың айтуларына қарағанда 1930 жылдардағы аштық кезінде кейбір адамдар осы төбеге жерленген екен. Ескерткіштің жер үсті құрылысының архитектуралық сипаты арнайы қалдырып кеткен жалдарда анық көрініп тұр. Қиманың бетіндегі тазаланған көріністен обаның бірнеше қабаттан салынғаны белгілі болды. Үйінді негізінен қара топырақтан құрылған, бірақ астыңғы қабаттары әр түрлі. Ескерткіштің орта тұсы ағаш бөренелермен жабылған. Бөренелерді торлап қойған, арасына қайыңтозды бірнеше қабат қылып төсеген. Аталған ағаштан торлап жасаған қабаттың диаметрі 25 м., төбесінен қарағандағы пішіні дөңгелек. Ағаш қабатының ортасы материк қабатына орналасса, ал шеттері жерленген қабаттың бетінде тұр, осыған қарағанда ескерткішті салардың алдында жер бетін бір келкі қылу мақсатында түзеткен секілді. Ағаш қабаттың үстіне жалпақ тастар бір қабат болып қойылған. Бұл қабаттың үстіңгісі үш қатар болып қойылған малта тастардан тұрады. Тастардың тығыз әрі біркелкі орналасуына қарағанда ескерткіштің архитекторы тастарды пішіндері мен көлемдеріне қарай таңдаған болуы керек. Жоғарыда сипатталған қабаттар жерлеу ескерткішінің ортасындағы дөңгелек пішіндес алаң болып табылады. Осы алаңның геометриялық ортасында обаның топырақ бөліктері басталады. Малта тастардың үстінен ұсақ тас араласқан сары топырақ қабатын көтерген, оның биіктігі 1,5 м. Бұл қабаттың үсті борпылдақ қара топырақпен жабылған, аталған қабат тығыздалмаған себебі қазірдің өзінде топырақтары бос. Үйіндінің шығыс жағында, қара топырақтың біткен тұсында қабірден шыққан топырақ қабаты кездеседі, оның биіктігі 0,5 м, қалыңдығы 2 м. Қара топырақтың үсті әр түрлі көлемдегі малта тастармен көмкерілген, бұл оба үйіндісінің соңғы әрі бекітуші қабаты болып табылады. Қорыта айтқанда ескерткіштің үйіндісі белгілі бір тәртіпке сай құрылыс заттарынан салынған, әрі олардың орналасу кезегі құрылыс шикізатының марфологиялық сипатына қарай орайластырылған. Үйіндінің ортасында тік төртбұрышты қабір шұңқыры қазылған, ені 1,3 м, ұзындығы 3,3 м, тереңдігі 0,7 м. Қабірдің іші борпылдаған қара топырақпен толтырылған, оңтүстік-батыс бөлігінде бірнеше малта тастар бар, батыс бұрышында ағаш қалдықтары сақталған. Қабірдің ішіндегі ұсақ тастардың арасынан жерленген адамның астыңғы жақ сүйегі ғана табылды, мәйіттің қалған сүйектері жоқ. №2 оба бірінші қорғаннан солтүстікке қарай 20 м жерде орналасқан. Алғаш қарағанда бұл қорған жер бетінде кішігірім тас үйінді ретінде ғана қөрініп тұрды (сур.4). Орта тұсында 3,5-4 м болатын терең емес шұңқыры бар, шеттерін қалың шым қабаты басқан. Обаны тазалағаннан кейін дөңгелек пішіндегі тас үйінді белгілі болды, тастарды айналдыра бекіткен тұғыр тастары анық байқалады (сур.5). Тұғыр тастар тақта тастардан және дөңгеленген өзен тастарынан құралған. Үйінді негізінен өзеннің тастарынан жасалған, арасында жақпар тастар да кездеседі, олар бірақ аз мөлшерде. Архитектуралық сипаты жағынан ұқсас ескерткіштер Берел және Қарақаба қорымдарында кездеседі, Берелдегі обалар негізінен қиыршық тастардан салынған, ал Қарақабада тек өзен тастарынан ғана салынған ескерткіштер кездеседі. Обаның жер үсті құрылысының диаметрі 11,5 м, биіктігі 0,5 м. Ескерткіштің жер үсті құрылысын зерттеу кезінде оба негізі үлкен тастардан құрылып, үстіне қарай салынған тастары көлемі жағынан кішірейе беретіндігі анықталды. Сонымен қатар, негізгі тастар шеңберленіп қойылған, бұндай шеңбердің төртеуі анықталды, олардың аралары 1-1,5 метрден. Осы шеңберлердің арасындағы кеңістік ұсақ малта және қиыршық тастармен толтырылған. Обаның геометриялық ортасында қабір шұңқыры орналасқан, пішіні тік төртбұрышты, шығыстан батысқа қарай 2,3 метр, солтүстіктен оңтүстікке қарай 2 метр (сур.6,7). Қабірдің іші 0,8 метр тереңдікке дейін әр түрлі көлемдегі өзен тастарымен, ары қарай түбіне дейін ұсақ қиыршық тас араласқан топырақпен толтырылған. Осы аралас қабаттың астынан қабірдің оңтүстік-шығыс бұрышынан тастардың арасында жатқан қыш ыдыстардың сынықтары тазаланды. Қабірдің түбінде солтүстік қабырғаның бойымен бір жылқы қойылған, бұл жылқының сүйектері сол қалпында сақталған, басы шығысқа қарай бағытталған. Жылқының аяқтары ішіне қарай бүгілген күйінде денесінің астына қарай қайырылып қойылған. Оның бас сүйегінің маңдай тұсында дөңгелек тесік байқалады, бұл тесік чекан деген қарудан қалған болуы керек. Бізге белгілі болғандай құрбандық жылқыларды өлтірудің осындай тәсілі пазырық мәдениетінде кеңінен тараған. Қабірдің оңтүстік қабырғасына жақын адамның мәйіті жерленген. Мәйіттің сүйектері қатты шіріген, олардан тек қана аяқ сүйектері мен астыңғы жақ сүйегі сақталып қалған, сақталған сүйектерге қарағанда, адамды бір қырынан қойып, басын шығысқа қарай бағыттаған. Жерленген адамның аяғының сүйектерінің арасында екі жебе табылды. Жебелер сүйектен немесе мүйізден ойылып жасалған, үш қырлы. Жебе ұшының қырлары төменгі жағында біртіндеп кішігірім ілмекке ұштасып келген, қырлары жақсылап егелген. Бірінші жебенің ұзындығы 4,5 см, басының ені 1,5 см, шегесінің сақталған бөлігінің ұзындығы 1 см. Екінші жебенің ұзындығы 5 см, басының қалыңдығы 0,8 см, шегесі бас жағынан сынып қалған. Жерленген адамның бас сүйегінің маңында бірнеше алтын пластиналардың бөлшектері бар, олардың орналасқан жеріне қарағанда бас киімнің әшекейлері деген болжам жасауға болады. Мәйіттің оң жағында жамбас сүйегіне жақын жерде қанжар орналасқан. Қанжар қоладан жасалған, бетінде ағаштан жасалған қынабының бөліктері сақталған. Қанжардың ұзындығы 19,5 см, сабының ұзындығы 9 см, жүзі 9,5 см, балдағының қалыңдығы 1 см. Жүзінің балдақ тұсындағы ені 2 см. Қанжар қынына салынған күйінде қойылған, жоғарыда айтқандай қыны ағаштан жасалып, беті былғарымен қапталған. Қарудың қынында белдікке тағылатын былғары жіптері сақталған. Жерленген құрбандық жылқының жамбас тұсына қола чекан қойылған. Чеканның сопақша болып келетін ұңғысында ағаштан жасалған сабының қалдықтары бар. Қарудың ұзындығы 12 см, ұңғысының диаметрі 2 см. Қарудың жұмыс бөлігі жалпақ, әрі ұшына қарай үшкірленген пластина тәрізді, ені 1,5 см, ұзындығы 5 см. Чеканның желкесі де пластина секілді, бірақ бітер тұсы дөңгеленген. Ұзындығы 4 см, ені 1,5 см. Жерленген адамның жоғарғы бөлігі мен құрбандық жылқының ортасында қыштан жасалған ыдыстың сынықтары тазаланды, бұл жерде бүтін бір ыдыс қойылған болуы керек, себебі сынықтар бір жерде тығыз шоғырлана орналасқан. Уақыт өте келе қабірдің ішіндегі тастар мен топырақтың салмағының әсерінен бұл ыдыс езіліп кеткен. Ыдыстан шығысқа қарай ұсақ малдың омыртқалары мен темір пышақ тазаланып алынған болатын. Осы жәдігерлерге қарағанда жерленген адамның баратын жеріне арналған тамақтары мен сусыны қойылған болуы керек. Қарастырып отырған обадан табылған жәдігерлер мәліметі жағынан өте қызық (сур. 8), әсіресе қоладан жасалған қару түрлері. Осы жерде тағы да айтып кететін бір мәселе бұл, осындай қарулардың Қазақ Алтайында бірінші рет табылуы. Сонымен, қарулар ерекше, себебі олар нақ өз саласында пайдаланатын заттар емес, оларды әдейілеп жерлеу үшін дайындаған болуы керек, себебі, олардың көлемдері өте кішігірім. Бұндай кішігірім қарулар археология ғылымында белгілі, Алтайдың Ресей бөлігіндегі ескерткіштерден көп табылады, ғылымда оларды «вативный» (лат. votivus – құдайларға бағышталған, votum – серт, қалау) немесе қарудың кішігірім көшірмесі деп атайды. Қазіргі кездегі белгілі болған аналогияларына қарағанда қарулардың бұндай түрлері б.з.б. VI-V ғғ. қолданыста болған. Сүйектен жасалған жебелерге келетін болсақ, олар осы түрінде өзгеріссіз бірнеше ғасырлар бойы пайдаланылған, сол себепті қарудың бұл түрінің нақты мерзімін айту қиынға соғады, бірақ жанындағы қола қанжар мен чеканның табылғанына қарағанда зерттелген оба б.з.б. VI-V ғғ мерзімдеуге болады. Сонымен қатар, ескерткіштегі жерлеу ғұрпының сипатына сүйене отырып, аталған обаны пазырық мәдениетіне жатқызуға болады. Қорыта келе, Топқайың қорымындағы 2018 жылы зерттелген екі ескерткіштен жаңа мәліметтер алынды. Бұл мәліметтер негізінен ерте темір дәуірінің әр кезеңіне қатысты жерлеу ескрткіштерінің архитектурасы, жерлеу ғұрпы, әскери өнері жайында құнды материал болып табылады. №2 обадан табылған жәдігерлер мен жалпы жерлеу ғұрпы тарихта паырық деген атпен белгілі болған археологиялық мәдениеттің қалыптасу кезеңі мен территориясы жайындағы мәселені зерттеуде жаңа серпіліс беретіні анық.