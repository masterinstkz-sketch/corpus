Шу өзенінің бойы ежелгі дәуірден-ақ адамдардың құтты мекеніне айналған өңір. Мұны ежелгі дәуір мен орта ғасырларда өмір сүрген халықтардың тіршілігі барысында қалған археологиялық ескерткіштері дәлелдейді. Тарихи-мәдени ескерткіштер шаруашылықтың, кәсіптің түріне қарай жер жағдайын таңдап орналасқанға ұқсайды. Дегенмен, табиғи ортасы күнделікті тіршілікке қолайсыздау жерлерге орналасқан ескерткіштер де баршылық. Сондай ескерткіштің бірі – Қосқұдық төрткүлі.  
Қосқұдық төрткүлі Шу өзенінің сол жағалауында, Шуға Қорағаты (Қарақатты) өзенінің құяр тұсына жақын, өзен арнасынан 4,4 км шығыста, қазіргі Ақтөбе ауылынан солтүстікте 17 км жерде орналасқан [1, с. 321]. Құмды жер болғандықтан, ескерткіштің батыс жағына сексеуіл қалың өскен. Географиялық координаттары: N. 43°59'50.0", E. 73°27'50.7", т.д.б. 412 м.  
Қосқұдық деген атау кеңестік уақытта құмға салынған мал қораның маңайынан қазылған екі құдықпен байланысты. Бұл құдықтардың қалдықтары бүгінгі күнде де бар. 
Қосқұдық төрткүлін ең алғаш 1987 ж. С.М. Киров атындағы ҚазМУ-дың (қазіргі әл-Фараби атындағы ҚазҰУ) филология факультетінің 3 курс студенті Жұмағұлов Серік тауып хабарлаған [2, с. 21-22].  
1988 ж. аталған университеттің археологиялық экспедициясының (УАЭ) барлау тобы (М. Елеуов) Шу өңіріндегі ескерткіштерге жүргізген зерттеу жұмыстары кезінде Қосқұдық төрткүліне де жеке тоқталған. М. Елеуов төрткүлдің пішіні, өлшемдері, фортификациялық ерекшеліктері мен керамикасын сипаттай келе, ескерткішті VІІІ–ХІІ ғ.ғ. жатқызады. Сонымен бірге Қосқұдық төрткүлінен 4-5 км жерде, Шу өзенінің оң жағалауындағы Бірлік төрткүлімен типологиялық және жоспарлануы жағынан қатты ұқсас екендігіне назар аударады [2, с. 21-22].  
Қосқұдық төрткүлі туралы аз-кем мәліметтер Жамбыл облысының тарих және мәдениет ескерткіштері жинағында кездеседі. Онда Е.М. Елеуовтың зерттеулеріне сілтеме беріліп, ескерткіштің көлемі, өлшемдері және мерзімделуі туралы деректер келтірілген [1, с. 321]. 
2018 ж. Ә.Х. Марғұлан атындағы Археология институтының экспедициясы (Е.Ш. Ақымбек, М.С. Шағырбаев) Қосқұдық төрткүліне зерттеу жүргізіп, ескерткіштің қазіргі жағдайы, өлшемдері, бетіндегі қыш ыдыс сынықтары мен металл бұйымдардың қалдықтарын жинастырып, төрткүлдің шығыс бұрышына таман шурф-қазба салады (Сурет 1).  
Бұрыштары әлемнің төрт тарабына бағыттала орналасқан төрткүлдің пішіні тік төртбұрышты, көлемі 200х200 м, ауданы 3,6 га, қабырғаларының периметрі 768 м. Сыртын айнала болмашы келген, шамасы бір кездері ор болған сай қоршап жатыр. Қабырғаларының биіктігі сайдың табынан есептегенде 1-1,5 м аралығында ауытқиды. Ескерткішке кіретін қақпа солтүстік-шығыс жағында болған болуы мүмкін. Себебі оның орта тұсы болмашы сай болып келген. Төрткүлдің солтүстікшығыс жағынан басталған білінер-білінбес келген сай ескерткіштің ортасынан оңтүстік-батыс қабырғасы бағытында қиып өткен. Бұл бұрынғы жолдың орны болуы ықтимал. Сай шығысқа қарай біраз жерге дейін кеткенімен, ауыл шаруашылық жұмыстары барысында қатты бұзылған. Осы сай кеткен бағытта, яғни Қосқұдықтан шығыста 5,5 км жерде, Шу өзенінің оң жағалауында Бірлік төрткүлі орналасқан. Қосқұдық пен Бірлік төрткүлінің арасында саяси-экономикалық байланыс болуы мүмкін екендігін М. Елеуов өз зерттеулерінде атап өтеді [2, с. 21-22].  
Төрткүлдің солтүстік-шығыс жағы барлық жағынан биік жатыр. Ескерткіш бетінің көпшілік бөлігіне өсімдіктер өскенімен, шығыс жағының біршама жері жалаңаштанып келген. Ғарыштан түсірілген суретке қарап төрткүлдің ортасы ойыстау, ал сыртқы қабырғасының ішін айнала құрылыс орындары болғанын көре аламыз. Жайылған қабырғаларының ені 26-29 м аралығында. Бұрыштары мен қабырғаларының бойынан мұнара іздері байқалады. Аймақтағы егін шаруашылығына байланысты төрткүлдің оңтүстік-батыс және оңтүстік-шығыс қабырғаларын қиып өтетін ені 2,3 м болатын терең арық салынған. Осы арықтың бойы техника күшімен сүріліп биіктетілген. Ескерткіштің бетінен керамика сынықтары, металдан жасалған бұйымдар мен қожтемірдің қалдықтары кездеседі.  
Қосқұдық төрткүліне салынған шурф-қазба жұмысы. Қазба жұмыстары ескерткіштің шығыс бұрышына жақын жерде жүргізілді. Зерттеу жүргізілген жердің географиялық координаттары: N 42°56'48.5", E 75°01'22.1". 
Көлемі 1х1 м шурф 1,35 м тереңдікке, табиғи жерге дейін қазылды. Қалыңдығы 1,35 м болатын мәдени қабатынан бір ғана құрылыс горизонты байқалады. Шурфтың шығыс бұрышының түбінде көкшіл тартқан саз (қалыңдығы 10 см) материктің үстінде жатыр.  
Жалпы қалыңдығы 1,35 м тіршілік қалдықтарының барлығы біртекті қатпарлы топырақ қабатынан тұрғанымен, араларынан тапталған қара және сұр түсті күл қабаттары кездеседі. Сонымен қатар, құрылыстың құланды пақса мен кірпіш қалдықтары әртүрлі биіктікте жатыр (Сурет 2-3).  
Шурфты қазу барысында барлық деңгейден ІХ–ХІІ ғ.ғ. жататын керамика сынықтары, темірдің қалдықтары мен жануарлардың сүйегі, табылды.  
Қыш материалдар. Табылған керамика сынықтарының басым бөлігін ыдыстың түп және бүйір сынықтарын құрайды. Олардың көбі ыдыстардың майда бүйір сынықтары. Ұсақ бөлшектердің қалыңдықтары да әртүрлі. Ішінде қазан, құмыра және құмшаның бөлшектері бар. Бір бөлшектің сыртында бірнеше қатар сызықтары бар болса, келесі бірқатар ыдыстардың бүйір сынықтарының сыртында күйе іздері сақталған.  
Табылған кейбір керамикалар ыдыс пішінін нобайлап беретін сынықтардан тұрады. 
Қазан ернеуі. Ернеу бөлшегі сақталған ыдыс сынығына қарағанда пішіндерінде эллипс тәрізді келген. Ернеуінің диаметрі 21 см, қабырғасының қалыңдығы 0,6-0,9 см. Құрылымында ыдыстың ернеуі қимасы бойынша жоғары қарай сәл иіліп барып, біршама үшкірленіп келіп, қимасында дөңгеленіп аяқталған. Көзелік саздары жақсы иленген әрі тығыз. Ыдыс шарық арқылы жасалынған. Күйдірілу температурасы бірқалыпты, ашық қоңыр қызыл.  
Үлкен ыдыстардың түптері (4). Түп сынықтарына қарағанда үлкен құмыралар мен хұмшаның бөлшектері болса керек. Түптерінің диаметрі: құмыралардікі – 12-15 см, хұмшалардікі – 27-32 см, қабырғаларының қалыңдығы 0,7-1,8 мс. Көзелік саздары жақсы иленген әрі тығыз. Ыдыстардың үшеуі шарық арқылы жасалынса, біреуі (хұмша) қолмен жапсырылып жасалынған. Күйдірілу температурасы бойынша үшеуі бірқалыпты күйдірілген, түстері ашық қоңыр қызыл. Біреуінің қимасынан күйдірілуінде ауытқушылықтар байқалады, түсінде ішкі жағы қара, сырты сұрғылт қоңыр.  
Шурф қазбаның төменгі жағынан табылған ыдыс сынығына қарағанда пішіні бойынша бүйірі жұмыртқа секілді үлкен құмыраға жатады. Бүйір үстінде тұтқасының төменгі ұшының түбі сақталған. Ыдыс шарықта жасалынып, пішінделіп, тұтқасы қолмен жапсырылып бекітілген. Күйдірілуі бірқалыпты емес, қимасында қабырғасының ішкі жағы қара, сырты ашық қоңыр. 
Қожтемір (крица) және қож (шлак). Зерттеу барысында қазбаның барлық деңгейінен металдың қатты тотыққан қалдықтары табылды (Сурет 4). Ұсақ бөлшектерінен бастап көлемі 7-8 см болатын түрлері де кездеседі. Олардың ешқайсысы да белгілі бір пішін бермейді. Металдың мұндай қалдықтары көрші жатқан Бірлік төрткүлінде көп ұшырасады.  
1948 ж. Ә.Х. Марғұлан Бірлік ауылы маңындағы төрткүлге зерттеу жұмыстарын жүргізу барысында қождың көп екендігіне назар аударған. Қождың көп болуын мұнда темір кенін өңдірумен байланыстырып, темір кендерін Бетпақдаладан алып келген деп қорытындылайды [3, с. 8-11].   
Сүйек материалдарды зерттеуде қолданылған әдістер. Қосқұдық төрткүлінен табылған сүйек материалдар коллекциясын зерттеу барысында В. Громова [4], В.И.Цалкин [5], Е.Е. Антипына [6], және П.А. Косинцевтің [7] зерттеу тәсілдері басшылыққа алынды. Уақ малдардың сүйектері – асық, ауыз омыртқа (атлант), жіліктерін ажыратуда В. Громованың зерттеулері негізге алынса, ірі қара және жылқы сүйектерін анықтау, биометриялық өлшемдерін жасау және бөлшектену индекстерін анықтауда В.И. Цалкин, Е.Е. Антипына және П.А. Косинцевтің зерттеулері басшылыққа алынды.  
Сүйек материалдардың морфологиялық құрамы. Қосқұдық төрткүліне салынған шурфтан жалпы саны – 71 дана сүйек табылды. Оның ішінде ірі қара сүйектері – 13, қой сүйегі – 37, жылқы сүйегі – 
11 және анықталуы мүмкін емес жануар сүйектері – 10. 
 


	Сүйек түрлері 
	Атаулары  
	Ірі қара 
	Жылқы 
	Қой 
	

	Бас сүйек 
	cranium 
	2 
	 
	1 
	

	Жоғарғы жақ сүйек  
	maxilla 
	1 
	 
	 
	

	Азу тіс   
	dentes molares 
	 
	2 
	1 
	

	Төменгі жақ сүйек 
	mandibular 
	2 
	 
	2 
	

	Атлант  
	atlas 
	 
	 
	1 
	

	Омыртқа  
	vertebra 
	1 
	1 
	4 
	

	Жауырын 
	scapula 
	2 
	 
	 
	

	Тоқпан жілік  
	humerus 
	 
	 
	1 
	

	Кәрі жілік 
	radius 
	 
	 
	2 
	0 
	Метаподия  
	ossa metacarpi 
	1 
	2 
	3 
	1 
	Қабырға  
	costa 
	3 
	1 
	8 
	2 
	Жамбас  
	os coxae 
	 
	 
	2 
	3 
	Ортан жілік 
	femur 
	 
	1 
	4 
	4 
	Асықты жілік 
	tibia 
	 
	1 
	5 
	5 
	Асық  
	talus 
	1 
	 
	2 
	6 
	Білезік, толарсақ сүйегі 
	ossa (carpi- tarsi) 
	 
	 
	1 
	7 
	Белгісіз сүйек сынығы 
	 
	 
	3 
	10 
	8 
	Сүйектердің жалпы саны 
	13 
	11 
	47 
	9 
	Жануар саны 
	4 
	2 
	8 
	0 
	Барлық жануар саны 
	

	14 
	

	1 
	Барлық сүйектер саны 
	

	71 
	

	 
Кесте 1. Сүйектердің морфологиялық құрамы 
 
Ірі қара сүйектері. Бас сүйектер екі малға тиесілі. Екі сүйектің де тек оң жақ шекесі сақталған. Бірінші оң жақ бас сүйек сынығында шеке сүйегі (os frontale), көз үсті тесігі (foramen supraorbitate), көз үсті науасы (sulcus supraorbitalis), еңбек сүйегі (os parietale), маңдайлық қыр (protuberantia intercornualis), мүйіздің ернеуі (corona cornus), мүйіз өсіндісінің денесі (corpus processus cornus), қарақұс (occipitalis) секілді бөліктері сақталған. Мүйіздің түбінен алғандағы ұзындығы 5,4 см, түбінің диаметрі 3,9 см құрайды. Мүйіздің аса үлкен болмауы өз кезегінде ірі қараның жасы аса үлкен еместігін көрсетеді (Сурет 5).  
Екінші бас сүйектің тек оң жақ шекесі – шеке сүйегі (os frontale), көз үсті тесігі (foramen supraorbitate), көз үсті науасы (sulcus supraorbitalis) ғана сақталған. Екінші бас сүйек сынығының көлемі мен пішініне қарап, бірінші бас сүйектен үлкен екендігін көреміз.  
Жоғарғы жақ сүйектің Р1, Р2, Р 3, М5, М6 тістері сақталған.  
Төменгі жақ сүйекте Р3, М1 тістері сақталса, М2 және М3 тістері әлі толық жетілмеген.  
Жауырынның біреуінде буын ойысы, акрамионы және жауырын осі сақталған. Шеміршекті бөлігі сынып жоғалған. Екінші жауырында тек жауырын осі мен акрамионы ғана сақталған.  
Метаподиянының (жылқының алдыңғы сирағы) жалпы ұзындығы 177 мм, проксимальды эпифизінің қалыңдығы 50 мм, ені 29 мм. Дистальды эпифизінің қалыңдығы 48 мм, ені 45 мм, диафиздің орташа диаметрі 26 мм, диафиздің жалпы дөңгелек өлшемі 87 мм құрайды.  
Қабырғалардың омыртқаға жалғасатын бөліктері (қабырға науасы, қабырға басы, қабырға мойны, қабырға дөңесі) және қабырғаның орталық денесі ғана сақталған. 
Асық (talus) сиырдың сол жақ зейгоподиясына тиесілі. Асықтың проксимальды блогының медиальды-латеральды ұзындығы 39 мм, дистальды блогының медиальды-латеральды ұзындығы 37 см. Жалпы проксимальды-дистальды ұзындығы 61 мм. Сиыр омыртқасы нашар сақталған. Сүйектердің морфологиялық құрылымын талдау барысында жалпы 4 бас сиырға тиесілі екендігі анықталды.   
Жылқы сүйектері. Жоғарғы азу тіс немесе Р3 жақсы сақталған. Ұзындығы 75 мм, беткі қаптамасының көлемі 29х29 мм. Шеткі күрек тісінің жалпы ұзындығы 65 мм, беткі қаптамасының көлемі 16х15 мм (Сурет 6).  
Қабырғалардың барлығы да сынып сақталған. Ортан жілік немесе стилоподияның дистальды эпифизі қолмен сындырған күйі сақталған. Ортан жіліктің пішіні мен құрылымына қарап, жылқының оң жамбасына тиесілі екендігі анықталды. Асықты жіліктің дистальды эпифизінің басы сынып, екіге бөлініп сақталған. Омыртқа және түтікшелі сүйектер сынып, ұсақ болып сақталғандықтан, ешқандай биометриялық талдау жасалмады. Сүйектердің морфологиялық құрылымын талдау барысында жалпы 2 бас жылқыға тиесілі екендігі анықталды.  
Қой сүйектері. Бас сүйектің тек маңдай және төбе бөліктері ғана табылды. Төменгі жақ сүйектердің біреуі сынып сақталса, екіншісі жартылай жеткен. Жартылай сақталған төменгі жақ сүйегінің тістері толық. Кіші азу тістер М1,2,3 және Р1,2,3 тістердің сақталуы жақсы. Тістің түбінен беткі қаптамаға дейінгі ұзындықтары: М1 – 6 мм, М2 – 10 мм, М3 – 10 мм, Р1 – 14 мм, Р2 – 17 мм, Р3 – 24 мм. Алдыңғы күрек тістер сақталмаған.  
Атлант немесе ауыз омыртқа жақсы сақталған. Атлант қанаттарының екі шетінен алғандағы ұзындығы 80 мм, каудальды және краниальды бөліктерінен алғандағы ұзындығы 65 мм, вентральды доғасының арасы 44 мм болады.  
Омыртқалар саны 4 дана. Оның ішінде мойын омыртқасы – 1, бел омыртқасы – 1, кеуде омыртқасы – 2. Омыртқалардың көлемінің кіші болуына қарап, жас қойға тиесілі екендігін көре аламыз.   
Тоқпан жіліктің тек дистальды эпифизі ғана сақталған. Зерттеу барысында, сүйектердің ішінде бір кәрі жіліктің шынтақ бөлігі осы тоқпан жіліктің жалғасы болып шықты (Сурет 6). Кәрі жіліктердің басы проксимальды эпифиздері 2 дана. Кәрі жіліктің диафизі мен дистальды эпифиздері сынып жоғалған. Метаподия саны 3 дана. Оның ішінде 2 дана метаподияның проксимальды эпифиздері және 1 дана дистальды эпифизі сақталған. Жамбас сүйегі (2), ортан жілік (1) және асықты жіліктер (5) әдейі тағамдық мақсатта сындырылған күйі сақталған.  
Асықтар саны 2 дана. Екі асық та қойдың оң жамбас бөлігіне тиесілі. Бірінші асықтың проксимальды блогының медиальды-латеральды ұзындығы 23 мм, дистальды блогының медиальдылатеральды ұзындығы 22 см. Жалпы проксимальды-дистальды ұзындығы 32 мм. Екінші асықтың проксимальды блогының медиальды-латеральды ұзындығы 19 мм, дистальды блогының медиальдылатеральды ұзындығы 19 см. Жалпы проксимальды-дистальды ұзындығы 28 мм. Бірінші асықтың пішіні мен көлемінің үлкендігіне қарап, ірі қойға тиесілі, ал екінші асықтың параметрлерінің ерекшеліктеріне қарап, қозы немесе тоқты асығы деп тұжырымдаймыз. Сүйектердің морфологиялық құрылымын талдау барысында жалпы 8 бас қойға тиесілі екендігі анықталды. 
Сүйектердің сақталу жағдайы және бөлшектену индексі (Е.Е. Антыпина тәсілі бойынша). 
Сиыр сүйектерінің жалпы саны 13 дана болса, соның 12-сі қолмен бөлшектеніп, тағамдық мақсатта қолданған. Оның негізгі белгілерін бас сүйектердің шеке бойынша бөлінуі, қабырға, жауырын және жақ сүйектерінің екіге ажыратылып немесе шеміршекті бөліктерінен ажырап қалуынан көре аламыз.  
Жылқы сүйектерінің жалпы саны 11 дана болса, соның барлығы дерлік тағам рационына пайдалану үшін қолмен сындырылып, бөлшектенген. Сүйектердің қолмен бөлшектенуінің негізгі белгілерін жақ сүйектен ажырап қалған тістер, ортасынан күшпен сындырылған ортан және асықты жілік, ортасынан бөлінген қабырғалар, және жұлын бөлігінен ажыратылған омыртқалар дәлелдейді. Сүйектерді қатты ұрып сындырған іздерін қабырға, түтікшелі жіліктер және ортан жіліктен байқауға болады.  
Қой сүйектерінің жалпы саны 47 дана, оның ішінде барлығы да бөлшектеніп сындырылған. Бүтін күйінде тек ауыз омыртқа (атлант) және асықтар ғана. Басқа жамбас, тоқпан жілік, асықты жіліктер, ортан жілік, қабырғалардың барлығы да ортасынан бөлшектенген. 
Сүйектің сақталуы жақсы, археозоологиядағы 5 баллдық шкалаға (Е.Е. Антипына бойынша) сәйкес – 4 балмен  сипаттаймыз. Сүйектерде ешқандай патологиялық ауытқулар байқалмайды. Сүйектерді ыдысқа сиымды болу үшін әдейі сындырған. Бөлшектену индексінің көлемі 1-1,5 дм3 құрайды. 
Барлау материалдары. Барлау жұмыстары барысында ескерткіштің үстінен бірқатар қыш ыдыс сынықтары жиналып алынды.  
Қыш бұйымдардың басым бөлігін ыдыстардың ернеу, бүйір және түп сынықтары құрайды.  
Ернеу бөліктері негізінен қазандарға тиесілі. Санаулы ғана сынық көзелектікі болуы мүмкін. Ернеулердің диаметрі шамамен 17-25 см аралығында ауытқиды, қабырғаларының қалыңдығы 0,7-1 см. Бірқатарының ернеуі, қабырғасы тік барып қимасында дөңгеленіп аяқталса, келесі бір тобының қабырғасы сыртқа сәл ғана қайтарылып, қимасында үшбұрыштанып не тікбұрыштанып аяқталған. Барлығы шарықта жасалып пішінделсе, тек біреуі ғана қолмен жапсыру арқылы орындалған. Күйдірілулері бірқалыпты. Біреуінің ернеу астында қатты затпен сызылып түсірілген толқынды сызықтары бар (Сурет 7).  
Көзелектердің майда сынықтарының арасындағы бірінің ернеу бөлігі біршама көлемде сақталған. Оның ернеуінің диаметрі 8 см, қабырғасының қалыңдығы 0,6-0,8 см. Болмашы ғана томпайған бүйір қабырғасы тік көтеріліп келіп ернеуленген. Қолмен жапсыру арқылы орындалып, бірқалыпты күйдірілген, түсі сұрғылт ашық қоңыр.  
Бүйір сынықтары асханалық су құюға арналған құмыра ыдыстарының, бірлі-жарымы қазанның бөлшектері. Ыдыстардың қабырға сынықтарынан тек иық бөлшектері ғана жиналды. Себебі олардың барлығының сыртында қатты затпен толқынды не айнала бірнеше сызықтар батырылып сызылған. Барлығы шарықта жасалып, бірқалыпты күйдірілген (Сурет 8).  
Түп сынықтары үлкен және шағын ыдыстардың бөлшектері. Үлкен ыдыстардың түптерінің диаметрі 22-28 см, шығын ыдыстардікі – 8-12 см. барлығы да шарықта жасалып, бірқалыпты күйдірілген.  
Сырлы ыдыстың бір ғана түп сынығының кішкентай бөлшегі табылды. түбінің диаметрі 7 см. Ішкі бетіне ақ түсті сыр жағылып, қою жасыл түсті сырмен өрнектегенге ұқсайды. Жақсы иленген саздан шарықта жасалып, бірқалыпты күйдірілген.  
Монета. Қоладан соғылған. Пішіні дөңгелек, ортасында шаршы тәріздес тесігі бар. Гурттың (неміс. Gurt — қыры, ені, жиегі) жиегі тегіс, жиегінде ешқандай бедерлі іздер байқалмайды. Диаметрі 25 мм, гурт – 1,5 мм, кант (кант – монетаның аверс, реверсінің жиегінде болатын ені 1-4 мм шамасындағы дөңісті сызықша) – 3 мм, тік төртбұрышты тесігінің өлшемі 6х6 мм. Салмағы – 3,83 гр. Сақталуы (Шелдон шкаласы бойынша) – F12. Аверсіне қытайша төрт символ жазылған. Символдар вертикаль бағытында түскен. Үстіңгі символдан бастап сағат тілінің бағытымен шеңбер бойынша оқылады. Аверсіндегі жазулардың оқылуы Чжи-Дао-Юань-Бао (Zhi-Dao-Yuan-Bao) 至道元寶. Монетадағы жазу «өсімдік» стилінде соғылған. Монета Солтүстік Сун (960–1127 ж.ж.) династиясында, Тай цзун император (976–997 ж.ж.) тұсында 995 жылдан 997 жылға дейінгі аралықта шекілген [8]. Реверсіне ешқандай символ түспеген. Тек шеткі жиегінде және ортасындағы тесікте кант бедері байқалады. Реверсіндегі тік төртбұрышты тесіктің канты – 2,5 мм, жиегіндегі канттың ені – 3-4,5 мм (Сурет 9).  
Тоға. Тоға қоладан жасалған. Пішіні ұзынша келген. Тоғаның сыртқы тотығын тазаланғаннан кейін негізгі бетінің дөңес келген бөлігінде, басында тесігі бар екендігі белгілі болды. Екінші бөлігі, материалға бекітілетін жағы тік бұрыш болып келген. Оның артқы бетінде материалға бекітетін бірбіріне айқасқан шағын сым бар. Тоғаның ұзындығы сыртынан есептегенде 5,1 см, ені сыртынан есептегенде 1,5-1,6 см. Ішінен есептегенде 4,1х0,6 см. Қалыңдығы 0,3-0,5 см аралығында ауытқиды. Қырынан қарағанда тоғаның екі сатыдан тұратыны байқалады. Тұрмыста пайдаланылғанын тоғаның жиіктері мен ілмектерінің желінуінен көре аламыз. Тоғаның сақталу жағдайы жақсы (Сурет 10). 
Тізбе бау (цепочка). Баудағы кішкентай сақиналардың жалпы саны – 8, қимасында дөңгелек келген сымнан жасалған. Дөңгелек сымдардың диаметрлері 1х1,1 см аралығында ауытқиды. Әрбір дөңгелек сымды анықтап қарау барысында, нақты дөңгелек емес, алты қырлы етіп жасалғандары да бар екендігі анықталды. Дөңгелек сымдардың бір-біріне байланыстырылуы келесідей: 1+2+1+1+3, яғни біреуіне екеуі, тіпті үшеуі ілінген. Дөңгелек сақиналарды бір-біріне қыздырып немесе еріту арқылы біріктіріп жіберген. Сақталу жағдайы орташа (Сурет 10).   
Тойтарма (бекіткіш ілмек). Тойтарма саны 2 дана. Металдан (қола?) бір затты екіншісіне бекіту үшін пайдаланылған. Тойтарманың бір беті қақпақ тұтқасы секілді түтікше түрінде шығарылып қайтарылса, екінші шеті жалпақ болып қайтарылған. Тойтарма бірнеше қабат жалпақ қаңылтыр тәріздес металдан тұрады. Тойтарманың шеті сынып, біршама бүлінген. Жалпы көлемі 2х1,4х1 см және 1,3х1,1х0,9 см болады (Сурет 10).  
Қорытынды 
Төрткүл типіндегі ескерткіштердің атқарған қызметі, мерзімделуі және тағы да басқа өзекті мәселелері отандық археологияда ішінара немесе жанама түрде ғана көрініс тауып келеді. Бұл төрткүлдер мәселесінің көне тарихымызда бізге белгісіз қатпарлы қыртыстарының көптігінен хабар береді. Осы тұрғыдан алып қарағанда, төрткүлдердің ең жиі орналасқан аймағының бірі әрі бірегейі деуге болатын Шу өңіріндегі төрткүлдерді ғылыми тұрғыдан зерттеу, отандық археология ғылымында өте маңызды болып табылады.  
Қосқұдық төрткүліне жүргізілген археологиялық ғылыми-зерттеу жұмыстары барысында алынған мәліметтер Қазақстан археологиясының төрткүлдер мәселесінде мәліметтер базасын толықтыра түседі деп айта аламыз. Төрткүлдің өмір сүрген уақыты ескерткіштің бетінен табылған монета және барлау мен қазба жұмыстарының барысында табылған қыш бұйымдар негізінде Х–ХІ ғ.ғ. мерзімделеді. 
Төрткүлдің бетінен және шурфтан қожтемірлердің көп табылуы, орта ғасырларда ескерткіштің метал кенін өндіру ісімен байланысты болғандығын көрсетеді. Себебі, кен қорытуда жоғарғы температура алуға мүмкіндік туғызатын сексеуіл ескерткіш орналасқан аумақта өте көп өскен. Металлургиямен айналысуы мүмкін деген пікірді Ә.Х. Марғұлан өз зерттеулерінде жақын жатқан Бірлік ауылы маңындағы төрткүлге қатысты жазғанын жоғарыда атап өттік.  
Қосқұдық төрткүлі Бірлік төрткүлімен өзара тығыз байланыста болғандығын, ескерткіштің топографиялық ерекшеліктері және екі ескерткіштің де бетінен қожтемір және қождың өте көп кездесуінен көре аламыз. Оның үстіне, Қосқұдық төрткүліндегі бір кездері жолдың орны болуы мүмкін сай осы Бірлік төрткүліне қарай бағытталып кеткен.  
Ескерткіш бетінен табылған Х–ХІ ғ.ғ. тән монетаның табылуы, төрткүлдің қызмет аясында халықаралық сауданың да өзіндік алатын орны бар екендігін жоққа шығармайды.  
Шурф-қазбадан табылған сүйек материалдар төрткүл тұрғындарының өндірістік кәсіппен қатар, мал шаруашылығымен де жақсы айналысқанын көрсетіп отыр. Остеологиялық материалдарға морфометриялық талдау жасауда, ірі қара мен жылқы малының саны жағынан бірдей, ал уақ мал санының көптігіне қарап, Шу өңіріндегі орта ғасырлардағы тұрғындар жартылай көшпелі мал шаруашылығымен айналысқан деп айтуға болады. Сонымен қатар, сүйектердің барлығы да қолмен бөлшектенгені және сүйектердің 90%-нан көбі жас малға тиесілі болуы ежелгі тұрғындардың тағамдық рационында жас және орта жастағы мал етінің көп болғандығынан хабар береді.  
Қосқұдық төрткүлі топографиялық орналасуында ерекше, металлургия ісімен байланысы бар, керуен жолының бойында халықаралық сауда айналымынан тыс қалмаған, маңайындағы төрткүлдермен кәсіптік мақсатта және сауда қатынасында да тығыз байланыстағы ескерткіш болып табылады.