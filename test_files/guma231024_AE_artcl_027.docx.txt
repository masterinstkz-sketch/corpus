Кіріспе. Сырдарияның ортаңғы ағысы оңтүстіктегі ежелгі отырықшылармен солтүстіктегі көшпенділердің мәдениеті тоғысқан орындардың бірі. Ежелгі кезден бастап бұл жерде көптеген қалалар бой көтерген [1, 304;2, 25]. Ғалымдар сыр бойы тарихының ежелгі кезеңдегі тамырын өте алыстан іздестіріп, оны сақ, қаңлы және оғыз тайпаларынан бастатады. Бұл кезеңде өңірде жетіасар және оғыз мәдениеті қалыптасты. Нәтижесінде, Шірікрабат, Баланды, Жанкент сияқты қалалар салынды [3, 4-10]. Бұл мәдени даму үдерісі ортағасырда да жалғасын тапты. Сөйтіп, аталмыш өңір қалаларымен аты аңызға айналды. Бұл қалалар қатарына Жанкент, Жент, Өзгент, Орқала, Сығанақ және т.б. қалалар жатады. Мұндай тұнып тұрған тарихты зерттеу ісі ғалымдардың назарынан тыс қалмады. Мысалға, Сыр бойындағы қиранды қала орындары мен ғибадатханалар және қорымдарды зерттеу ісін С.П. Толстов              
[4, 321], Б.И. Вайнберг, Л.М. Левина [5, 73] сынды ғалымдар бастаса, қазіргі таңда С.Жолдасбайев [6], Ж.Құрманқұлов [8], М.Елеуов, С.Есен [9], Ә.Тәжекеев [10] және т. б. ғалымдар өз үлесін қосып келеді. Бұл қалаларда жүргізілген зерттеу жұмыстары қазақтың ежелгі және ортағасырдағы тарихы, өнері, мәденинеті, дүниетанымы мен рухани өмірін түсінумізге септігін тигізеді. 
Бұл мақаланы жазуға Сығанақ қаласынан табылған төңкерілген қазандар арқау болып отыр.  
Мақаланың мақсаты Сығанақ қаласында жүргізілген зерттеу жұмыстары жайында қысқаша мәлімет беру, табылған қазандардың не себепті төңкерілгендігін ерте темір дәуірі мен этнографиялық кезенде атқарылған ғұрптармен салыстыра отырып қарастыру арқылы Ортағасырдағы Сығанақ тұрғындарының рухани өмірін, дүниетанымын жаңғырту және болжамды тұжырымдар жасау болып табылады. Сонымен қатар анықталған рухани ақпарлардың ежелгі және этнографиялық кезеңмен сабақтастығын анықтау, қала іргесінің қалану тарихы мен зерттелу тарихына шолу жасау бұл жұмыстың екінші бір мақсатын құрайды. 
Мақаланы жазу барысында қазба материялдары мен жазбаша материалдар пайдаланылды. Ашып айтар болсақ қазба барысында табылған төңкерілген қазандар мен аршылған жерлеулер сарапталып бұл жағдайдың мәні мен мағынасына мұқият назар аударылды. Ол үшін жазбаша материялдар кеңінен қолданылды. Бұл материялдар Қожа Ахмет Ясауи атындағы Халықаралық қазақ – түрік университетінің кітапханасынан алынды. Сонымен қатар Ұлттық кітапхананың электронды ресурстары пайдаланылды. Жинақталған деректер жүйеленіп, салыстырмалы тұрғыдан қарастырылды. Келтірілген мағлұматтар айқын және түсінікті болу үшін көрнекіліктер қолданылды. Сонымен қатар ежелгі және этнографиялық кезеңге байланысты келтірілген деректердің суреттері болмауына байлнысты жаңғыртпа суреттер салынды. Бұған И.А. Кастаньенің кітабы негізге алынды [11].    
Талқылау. Мақалада Сығанақ қаласынан табылған төңкерілген ыдыстар ежелгі темір дәуірі және этнографиялық кезенде атқарылған «қазан төңкеру» ғұрпымен салыстырмалды. Нәтижесінде қазақ халқының мәдениеті мен рухани өмірінің бір пұшпағы жайында маңызды нәтижелерге қол жеткізілді. Бұл нәтижелердің ен алғаш осы мақалада орын алуы және жариялануы бұл мақаланың маңызды тұсын құрайды.  
№19 нысаннан алынған заттай деректер біздерге ортағасырдағы Сығанақ тұрғындарының күнделікті тұрмысы мен дүниетанымы жайында болжам жүргізуімізге мүмкіндік беріп отыр. Тақырыпқа көшпес бұрын Сығанақ қаласының географиялық орны, қала іргесінің қалану тарихы мен аталмыш қалада осы күнге дейін атқарылған зерттеу жұмыстарына тоқталуды жөн көріп отырмыз. 
Нәтиже. Сығанақ қаласының географиялық орны  
Сығанақ қаласы Сырдарияның ортаңғы ағысында, қазіргі Жаңақорған ауданына қарасты Сунақата ауылынан оңтүстік-шығысқа қарай 2 шақырым жерде орналасқан (1-сурет). 
  

 
1 – Сурет. Сығанақ қаласының орны 
 
Археологиялық және жазба деректер негізінде қала іргесінің қалану тарихы 
Сығанақ қаласына 1947 жылы ОҚАЭ-ның жетекшісі А.А. Бернштам [12, 59]  келіп қаланың топографиялық жобасын түсіріп, үстінен жинастырған материалдар бойынша қаланың б.д.д. қаңлы дәуірінен бері өмір сүріп келе жатқандығы туралы жазған. 
Бұдан кейін қалаға ХХ ғасырдың 40-шы жылдарының аяғында 50-ші жылдардың басында                  
ОҚАЭ-ның жетекшісі Е.И. Агеева мен Г.И. Пацевичтер [13, 96] археологиялық барлау барысында жұмыс жүргізген. Бұлар да үстінен жинастырылған материалдар бойынша қаланың V-VІІІ ғасырда өмір сүріп одан кейін құлдырап, ХІІ-ХVІ ғғ. қайта көтеріліп, Ақ Орданың кезінде қайта жанданғандығын жазады. Жоғарыда келтірілген мағлұматтарға қарағанда Сығанақ қаласының іргесі қаңлы дәуірінде қаланғандығы аңғарылады. Алайда, А.А. Бернштаммен Е.И. Агеевалар қалаға қазба жұмыстарын жүргізбеген. Неліктен мұндай тұжырымға келгендігі әзірге белгісіз.  
Дегенмен тарихи деректерге қарағанда б.д.д. II - б.д. V ғасырларында Ташкент жазирасы мен Сырдария, Жаңадария, Қуаңдария алабының ежелгі арналары және Жетісудың оңтүстік-батыс бөлігімен қоса Оңтүстік Қазақстанның қаңлы тайпаларының мекеніне айналғандығы белгілі. Авестада Кангхе деген көне қала атауы кездеседі. Ғалымдар бұл атауды қаңлы тайпаларына балайды. Кезінде қаңлы мемлекетініңаумағы ұлан-байтақ жерді қамтыған. Қылышынан қан тамып тұрған кезінде оған Сусе, Фумо, Юйни, Цзи, Юйцзянь сияқты бес «шағын иелік», сондай- ақ Янцай бағынған. Олардың орналасуы даулы болып қалып отыр [14, 272]. Алайда С.Жолдасбаев өз еңбегінде «Сығанақ қаласы тұрған жер Сусе обл. жері болған, бұл обл. Сырдың орта ағысы болып есептелген» деп көрсеткен [15].     
Тәуелсіздік алғаннан кейін С.Жолдасбаев қаланың мәдени қабаттары мен мерзімін нақтылау мақсатында Сығанақ қаласының солтүстік шығыс шетіне барлау шурфын салған. Бірнеше жылға созылған жұмыс барысында кілкіген жер асты сулары айтарлықтай қиындық тудырды. Материк деңгейіне дейін жүргізілген зерттеулер шурф салынған алаңда қаңлы мәдениетіне тиесілі мәдени құндылықтардың жоқ екендігін көрсетіп қана қоймай осы тұстағы материалдық қалдықтардың (Қарахан дәуіріне жататын бетінде эпиграфиялық жазуы барсаз ыдыстың бір бөлігін қоспағанда) ең ертесі XIV ғасырға жататындығы айқындалған. Бұл қорытынды қаланың белгілі бір бөлігінен алынған деректер негізінде жасалған. Сондықтан-да  Сығанақта қаңлы дәуірі жоқ деп дөп басып айту қиын. Бұл кезеңнің мәдени қабаты қаланың басқа бөлігінде жатуы мүмкін. Мұны анықтау алдағы зерттеу жұмыстарының еншісіне қалып отыр. Сығанақ қаласы іргесінің қашан қаланғандығы белгісіз болса да жазба деректер қаланың орта ғасырлық келбетін жаңғыртуға мүмкіндік береді.    
Мысалға жазба деректерде қаланың аты ІХ-Х ғасырларда кездеспейді, ХІ ғасырдан бастап қаланың Сығанақ деген аты атақты ғұлама түркі тілінің маманы ғалым Махмут Қашқаридың “Түркі тілінің сөздігі” деген атақты еңбегінде кездеседі. Бұл еңбекте «Суғнақ оғыз қалаларының бірі» деп жазылған [16, 531]. ХІ-ХІІ ғасырларда Қараханид мемлекетінің кезіндегі жазба деректердің барлығында қаланың аты жаппай кездесіп отырады.     
Қазіргі таңдағы ғылыми еңбектерде Сығанақтың ХІ-ХІІ ғ қыпшақ хандығының, ХІІІ-ХІV ғ. Ақ Орданың, ХV ғ Әбілхайыр хандығының  ХVІ ғ қазақ хандығының  астанасы болғандығы жазылған [15, 7].  
Сығанақ қаласын халықтар ең соңғы рет XVII ғасырда мекендеген. Осы ғасырдың аяғына таман қала өмір сүруін тоқтатып үйіндіге айналған. Көп ұзамай тұрғындар төбе үстіне жерлеулер жүзеге асырған. Кейбір жерлерде топырақ қабірге бірнеше адам жерленген. Бұлардың басына ешқандай белгі орнатылмаған. Бұл жағдай қоғам ішінде бір тоқырау кезең болдыма, қала халқы қандайда бір соғыс немесе ашаршылықты бастан кештіме деген ойға жетелейді. Мұндай жайттың орын алған болуы әбден мүмкін. Өйткені бір жерге бірнеше адамның жерленуі және сол маңға қыш ыдыстардың төңкерілуі кездейсоқ жағдай болмаса керек. Табылған заттар төңкерілген ыдыстармен, жерлеулердің XVI ғасырға жататындығын көрсетті. Бұл кезеңде қазақ даласына Жоңғарлардың басқыншылық жорықтар жүргізгені белгілі. Сығанақтағы ұжымдық жерлеудің осы саяси оқиғамен байланысты болуы да мүмкін.      
Сығанақ қаласында жүргізілген зерттеу жұмыстарының тарихы 
Қаладағы зерттеу жұмыстарын патшалық ресей тұсындағы зерттеулер, кеңес үкіметі кезеңіндегі зерттеулер жәнеде тәуелсіздік алғаннан кейіңгі зерттеулер деп үш кезеңге бөліп қарастыруға болады. Дегенмен алғашқы екі кезеңдегі зерттеулер археологиялық тұрғыдан емес тек жазбаша деректер негізінде қалаға байланысты мәліметтер жинақтау тұрғысынан жүргізілген.   
Патшалық ресей тұсындағы зерттеулер  
Алғашқы орыс ғалымдарының зерттеулеріне қарағанда Сығанақ қаласына ХІХ ғасырдың екінші жартысынан бастап көңіл бөле бастаған.  
Алғаш рет 1867 жылы орыс археологиялық комиссиясының тапсырмасы бойынша археолог                   
П.И. Лерх [17, 11-12] Түркістан аймағындағы  ортағасырлық қалаларды қарап шығуға жіберіледі. Ғалым қалада болып, оның қай жерде орналасқаны туралы ақпарат берген. Сонымен қатар өз еңбегінде Рашидаддин, Абдул-газы, Мирхонда, Абдуреззак, Масуди және т.б. жазушыларды сілтеме көрсете отырып Сығанақ атауының айтылу түрлеріне тоқталған. Ары қарай Сығанақта Селжуктардың соңғы ұрпақтары ислам дінін қабылдап, осы жерде жерленген деген де дерек келтірген. Ал 1892 жылы өлкетанушы                 Е.А. Смирнов [18, 7] Ташкенттен-Қызылордаға жасаған барлау кезінде Сығанақта болып, оның аумағымен Төмен арық пен қаланың суландыратын жүйесін хабарлап, қала туралы ешнәрсе жазбаған. Ал, 1899 жылы Түркістан өлкетану бөлімінің меңгерушісі В.А. Каллаур [19, 6] қалаға барлау жұмысын жүргізіп, оның топографиясын сипаттап және қаланың шығыс жағындағы қақпасының алдындағы 100 м жердегі мешіттің жобасын қағазға түсіреді. 1906 жылы қаланы археолог И.А. Кастанье [11, 57-58] қарап шығады. Ол Каллаурдың қала туралы жазғандарын толықтыра түседі.  
Кеңес үкіметі кезеңіндегі зерттеулер  
1927 жылы РА-ның жанындағы материалдық мәдениет институтының тапсырмасы бойынша Сығанақ қаласын А.Ю.Якубовский [20, 58-59]біршама тыңғылықты қарап шығады. Ол қаланың топрографиялық жағына көңіл бөліп жанындағы кейбір керегелері сақтаулы тұрған ғимараттардың суретін түсіріп алған. Қала туралы үлкен ғылыми мақала жазған. 
Бұдан 20 жылдан кейін қалаға 1947 жылы ОҚАЭ-ның жетекшісі А.А. Бернштам [12, 123] келіп қаланың бедерін түсіреді. Сонымен қатар саз ыдыс бөліктерін жинастырып қаланың б.д.д. қаңлы дәуірінен бері өмір сүріп келе жатқандығын тілге тиек етеді.  
Бұдан кейін қалаға ХХ ғасырдың 40-шы жылдарының аяғында Е.И. Агеева мен Г.И. Пацевичтер [13,96] археологиялық барлау жұмыстарын жүргізген. Бұлар да үстінен жинастырылған материалдар бойынша қаланың даму кезеңдері бойынша өз пікірлерін жазады. Алайда, бұлар да қалаға  қазба жұмыстарын жүргізбеген. Ал, 1980 жылдары Т.Мамиев қалада зерттеу жұмыстарын жүргізіп, бір қатар тың деректер алды.   
Сонымен жоғары да көрсетілген ғалымдардың барлығы қалаға ешбір ғылыми қазба жұмыстарын жүргізбеген. Бұл кездегі зерттеулер тек барлау түрінде жүргізіліп қалаға және маңында орналасқан ескерткіштерге байланысты біршама сипаттамалар жасалған. Сонымен қатар жинақталған саз ыдыс бөліктері негізінде қаланың болжамды мерзімі белгіленген. Осы кезде атқарылған жұмыстар қазіргі зерттеулерге арқау болып өз маңыздылығын сақтап отыр.        
Тәуелсіздік алғаннан кейіңгі зерттеулер 
Тәуелсіздік алғаннан кейін еліміз отарлық езгінің бұғауынан босап, өзіміздің төл тарихымызды еш бір бұрмалаусыз зерттеп зерделеудің жолы ашылды. Осы кезде бір қатары өзімізге ұстаздық еткен қазақстандық ғалымдарымыз төбе төбе болып жатқан қорымдар мен үйінді болып жатқан қалалардың орнын зерттеуге ат басын бұрды. Міне солардың бірі С.Жолдасбайұлы болатын. Аталмыш ғалым 2003 жылы Қожа Ахмет Ясауи атындағы Халықаралық қазақ-түрік университетінің Археология, этнология және мұражай кафедрасының ұстаздарына жетекшілік етіп, әрі осы кафедрада оқитын білімгерлерді далалық тағылымдамадан өткізу мақсатында Сығанақ қаласында археологиялық зерттеулерді бастады. Қазба жұмысы бірден үш жерде жүргізілді. Бұлардың нәтижесі «Сығанақ жәдірерлері» атты монографияда жарияланды [15]. Қаладағы археологиялық қазба жұмыстары қазіргі таңға дейін тұрақты түрде тек аталмыш мекеме тарапынан жүргізіліп келеді. Дегенмен бұл жерді бір рет қазған зерттеушілерде бар. Атап айтар болсақ 2005 жылы Қорқыт Ата университеті студенттерінің далалық практикасына жетекшілік еткен Т.Мамиев, 2019 жылы Қожа Ахмет Ясауи атындағы Халықаралық қазақ-түрік университетінің Археология ғылыми-зерттеу институты мен МИТСАИ Халықаралық ұйымының бірлескен экспедициясы қазба жүргізді. Халықаралық экспедиция мүшелері батыс европа, батыс қытай тас жолы бойында тұрған бір кесенені қазып, ақ маржан тізілген алтын сырға және бетіне көк бирюза жабыстырылған цилиндр пішінді бой тұмар сынды құнды олжаға кеңелген болатын. Зерттеушілер сырғаны Шойтөбе [21,173]  және Күлтөбеден табылған сырғалармен салыстыра келе ескерткішті алдын ала XIII ғасырға мерзімдеген. 
Тәуелсіздік алғаннан кейін Сығанақтың оңтүстік қақпасы, ханакасы мен жекелеген үй жайлары аршылып, құрылымдық ерекшеліктері анықталды. Аршылған нысандар Қазқайта жаңғырту мекемесі тарапынан қайта қалпына келтіріліп ашық аспан астындағы мұражайға айналдыру жолында іргелі жұмыстар атқарылды. Ең бастысы орта ғасырлық тарихымыздың кетігі белгілі мөлшерде толығып, сол кезеңнің шаруашылығы, мәдениеті және саяси-экономикалық байланыстары бір шама анықталды. 
Сығанақ қаласынан табылған төңкерілген қыш ыдыстар  
Өткен жылғы далалық маусымда қазба жұмыстары бірнеше бөлікте атқарылды. Біздер қазба жүргізген нысанға 2019 жылы барлау кесігі салынып, №19 деген шартты атаумен белгіленген болатын [22, 17]. Бұл нысан оңтүстік қақпамен жалғасып жатқан магистралды көшеден батысқа қарай бағытталған тарам көшенің жиегінде, қаланың батыс жақ қамал қабырғалары маңында орналасқан (2-сурет). 
 
  

 
2–сурет. №18 және №19 нысандардың орны. 
№19 нысанда 15х10 м көлемінде шаршы белгіленіп, осы шаршы ішінде қазба жұмыстарын жүргізу мақсат етілді. Қазба жұмыстарынан алдын №19 нысан  көшеге қарай еңістеу, солтүстік жағы биіктеу болып келген  төбешік болып жатты. Сонымен қатар төбешік бетін жергілікті табиғи ортаның қазынасы болып табылатын сексеуіл ағашы көмекерген-ді.  
Қазба тереңдігі 25 см-ге жеткенде сексеуілдің шірінді қалдықтарымен қатар құланды кесек қалдықтары байқалды. Бұл жағдай бізге 1-құрылыс қабатына тиесілі қалдықтардың жер бетіне жақын орналасқандығын аңғартты. Осыдан кейін, қазба жұмысы қайта жалғасын тауып шаршы іші төмен қарай 60 см-ге дейін тереңдетіле қазыла бастады. Нәтижесінде алып құрылыстың шығыстан батысқа қарай бағытталған қабырға сұлбасы байқалды. Бұл қабырғаның солтүстік жиегі нақтылана түскенімен, оңтүстік жиегін құланды кесектер басып жатты. Сондықтан, аталмыш көкжиек бағытындағы қабырға жиегін анықтау мүмкін болмады.  
Осыдан кейін қазба шекарасы солтүстік батысқа қарай кеңейтілді. Алаңды кеңейту жұмыстары барысында қазба алаңының оңтүстік батыс шекарасының орта тұсынан, жер бетінен 3 см теренде төңкеріліп жатқан екі қыш ыдыс табылды. Осы қыш ыдыстың бірінің астынан төрт тостақ алынды                     (3-сурет: 1-4.). 2020 жылы №19 нысанның 50 м оңтүстік батысында, шартты түрде №18 деп белгіленген аймақта қазба жұмыстары жүргізілді. Осы жердегі асхана бөлмесінің солтүстік-батысында жер бетінен 30 см теренде сыпа үстіне жерленген 7 адам қаңқасы табылды (4-сурет: 1.). Қаңқалар арқасымен созылыңқы күйде жатқызылып, екі қолы қуық тұсына қойылған. Қаңқалардың кейбірі İn Situ сақталса кей бірі орнынан қозғалған. Тазалау барысында ағаш қалдықтары мен бірнеше шегелер табылды. Соған қарағанда адамдар ағаш табытпен жерленген болса керек.   
Төңкерілген қыш ыдыстармен мен жерлеулердің бірінші қабат деңгейінен табылуы, ыдыстардың кездейсоқ төңкерілмегендігін көрсететіндей. Өйткені ыдыстар кезінде күндізгі жер бетіне төңкеріліп қойылғанға және уақыт өте келе үстін үрме топырақ көмкеріп қалғанға ұқсайды. Бұл жағдай біздерді аталмыш екі қыш ыдыстың 30 см теренде анықталған қаңқаларға немесе осы жерде әзірге анықталмаған қандайда бір жерлеуге арналған болу керек деген болжам жүргізуге итермеледі. Осы жайт археологтардың назарын өзіне тартып «қазан төңкеру» жоралғысы жайында зерттеу жүргізуге жол ашты. Нәтижесінде аталмыш жоралғының түп тамырының теренде екендігі және этнографиялық кезенге дейін жалғасын тапқандығы анықталып төмендегідей қорытынды шығаруға негіз болды.  
 
  
 
 
3–сурет.  1–Қазба жиегінде тұрған қыш ыдыстар; 2–Төңкерілген екі қыш ыдыстың көрінісі;                          
3–Ыдыстарды тазалау сәтінен көрініс; 4-Қыш ыдыстардың астындағы тостақтарды тазалап алу сәтінен көрініс. 
  
  
4–сурет. 1–№18 нысаннан аршылған қаңқалар; 2 – Ежелгі темір дәуірі обасы маңына төңкерілген  қазан (жаңғыртпа); 3–Этнографиялық кезеңдегі қабірдің басына төңкерілген қазан (жаңғыртпа). 
 
Қорытынды. Ыдыс төңкеру дәстүрінің адам баласының санасына қай дәуірде орныққаны нақты белгісіз. Қолда бар материалдар шеңберінде жүргізген зерттеулеріміз бізге ен алғаш ерте темір дәуірінің жерлеу дәстүрі практикасында көрініс таптқандығын көрсетті. Ашып айтар болсақ Ақан Оңғарұлы өз еңбегінде Жетісудағы обалар мен ғибадатханалар жанында төңкерілген қазандардың табылғандығын атап өткен   (4-сурет: 2). Бұл қазандардың адам өліміне байланысты төңкерілгендігін тілге тиек ете келе мұның астарында қайтыс болған адамның жаманшылығы өзімен кетсін деген түсінік жатқан болу керек деген болжам жүргізген [23, 230]. Жалпы бұл қазандар бізге ежелгі тұрғындардың дүниетанымын болжамды түрде жаңғыртуға мүмкіндік береді.  
Қазақстанның ежелгі темір дәуірі тұрғындары өмір сүру, өсіп өну сияқты адам өмірінің ен маңызды кезендерін қазанмен байланыстырғандығы байқалады. Қазанмен өмірді баламалау соншалықты қазіргі кезде бір шаңыраққа ұзақ өмір тілегенде қолданылып жүрген «Оттан қазаның түспесін» деген сөздің түп тамырының өзі осы темір дәуіріне барып тірелсе керек. Сондықтан ел ішінде бір кісі қайтыс болғанда онымен бірге оба жанына қазанды төңкеріп кеткен болса керек.  
Осы орайда назар аударарлық бір жайт адам өліміне байланысты қазан төңкеру ғұрпы этнографиялық кезеңге дейін келіп жеткен.  Тарқатып айтар болсақ, қазақ халқы артында тұяғы қалмаған кісінің қабірі басына қазан төңкерген (4-сурет: 3). Сондықтан қазақ халқы бейбіт күнде қазанды еш қашан төңкермеген, төңкерілген қазан жамандыққа баламаланған. Сонымен қатар, төңкерілген қазан ашаршылықтың белгісі ретінде сипатталады [24]. Осы тұрғыдан алып қарағанда сол кездегі Сығанақ тұрғындары асаршылық кешті ме деген ойға жетелейді. Мұндай жайттың орын алған болуы да мүмкін. 
Сығанақ қаласында жүргізілген қазба жұмыстары барысында №18 нысандағылардан бөлек көптеген жерлеулер аршылған болатын. Ал, біздер тапқан төңкерілген қыш ыдыстар ел ішінде тұяқсыз қалған кісіге арналса керек. Мұны табылған қыш ыдыстардың жер бетінен не бәрі 3 см теренде жатуының өзі дәлелдейтіндей. Бір қызығы өлгенге арнап «қазан төңкеру» ғұрпын Анадолудағы түріктерде кеше күнге дейін атқарған [25, 317]. Сыр бойынан Анадолуға көшкен Оғыздардың бұл ғұрыпты кейіңгі ұрпақтарына мұра етіп қалдыруының өзі жалпы Түркі халықтарының байырғы рухани құндылықтарына қаншалықты мән бергендігін дәлелдей түседі.  
Осы орайда мына бір деректі де келтіре кеткен жөн. XX ғасырда орын алған ашаршылық кезінде Қазақстанда екі миллионға жақын адам құрбан болған еді. Ашаршылық кезінде дүние салғандардың құрметіне Отырар ауданы Шәуілдір ауылындағы қалалық әкімшіліктің алдына «төңкерілген қазан» ескерткіші орнатылған. Осындай ескерткіштің бірі 2017 жылы Алматыдағы Қарасай батыр және Наурызбай батыр көшелері қиылысындағы саябаққа орнатылған болатын [26]. Бұл ескерткіште өлімші халге жеткен баласын көтеріп тұрған ана, аяқ жағына төңкерілген қазанмен бірге сомдалған. Аталған екі ескерткіштің өзі әлі күге дейін халық жадында қазан төңкеру ғұрпының сақталғандығын көрсетеді.    
Жалпы қазіргі қазақтың ырым жоралғыларының халық арасына таралуы бір күнде жүзеге асқан дүние емес. Жоғарыда келтірілген деректер қазан төңкеру ғұрпының ерте темір дәуірінде басталып, орта ғасырда жалғасын тауып, этнографиялық кезеңге дейін келіп жеткендігін көрсетеді.  
Қорыта айтқанда алдағы уақытта Сығанақ қаласында жүргізілетін қазба жұмыстары мәдени және рухани құндылықтарымызды түгелдеуге, өткені мен қазіргісін сабақтастыра қарастыруға және ғылыми негіздемелер жасауымызға мүмкіндік берері сөзсіз.