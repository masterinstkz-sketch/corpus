ҚАЗАҚ ТАРИХЫНДАҒЫ БИЛЕР ИНСТИТУТЫНЫҢ ҚҰҚЫҚТЫҚ МҰРАСЫ:
ЖАРҒЫЛЫҚ ЖӘНЕ ҚАҒИДАЛЫҚ БИЛІК ШЕШІМДЕРІ


Қазақ қоғамында билер елдiң iшкi және сыртқы iстерiне қатыса отырып, хан және сұлтандармен тiзе қоса отырып, елдi басқаруда маңызды мәселелердi кең көлемде шешiп отырған. Осы қоғамдық қатынастардың iшiнде билер көп жағдайда құқықтық қатынастарда өз басымдылығын көрсетiп отырды. Ол жөнiнде белгiлi заңгер ғалым Т.М.Культелеев: “…специальным органом разбиравшим уголовные и гражданские дела всех основных категорий, был так называемый суд биев”,-десе [1, 62], сол сияқты бiр топ заңгер зерттеушiлер осы пiкiрдi қолдай келе: “…суд биев являлся основной судебной властью”, - деген тұжырым айтады. Әрине, билердiң құқықтық қатынастарда маңызды рөл атқаруы кездейсоқ жағдай емес едi, өйткенi “билердiң басқаруы өмiрдiң, күнделiктi тiршiлiктiң қажеттiлiгiнен туындаған, қазақтың ұлттық табиғатына сай келген құбылыс едi”. Билер тек қана халықтың салт - дәстүрi мен әдет - ғұрып құқығын және сот iсiн жақсы меңгеруiмен қатар, олар (билер) халықтың қайнаған ортасынан шығып, оның мұн-мұқтажын, талап - тiлегiн жақсы бiлген. Бұл жөнiнде академик С.Зиманов билердiң қоғамдағы орнын хандықтың басындағы хан мен сұлтандар-мен салыстыра келе, мынандай пiкiр бiлдiредi: “…следует напомнить еще об одной особенности общественного положения биев. Они не находились вне казахских родов, как султаны. Они выросли из недр общин, являлись их членами и более близко стояли к населению, чем султаны”[2, 64]. Осылай халықтың ортасынан шығып, билiк алған билер қоғамдық қатынастардағы құн дауы, жесiр дауы, жер-су дауы, көш-қоныс дауы, мүлiк дауы, неке мен отбасы дауы, ар-намыс дауы және тағы басқа да сол сияқты дауларға қатынасып, алдына келген дау-дамайды қандай қиын болса да сабырлықпен, көптiң қатысуымен, елдегi игi жақсылармен бiрiге отырып, өздерiнiң әдiл шешiмдерiн шығарып отырған. Ендi, қазақ қоғамында болып тұратын даулы мәселелердi билер соты қалай шешкенiне және сот процесiнiң қалай өткенiне тоқтала кетейiк. Өйткенi, осы мәселелердi шешу арқылы ғана, бiз билердiң құқықтық және әдет-ғұрыптық нормаларды түзудегi қызметiн толығымен керсете аламыз. Қазақ қоғамында негізінде істің қаралуы екі сатыға бөлінген: біріншісі, екі дауласқан жақ билердің істі қарауына дейін, өзара келісіп дауды шешуге қимыл - әрекет жасайды. Әдеттік құқықта оны “Бітім”, “Береке”, “Салауат” деп атаған. Ал екінші сатысы “Жүгініс” деп аталған. Қазақ халқының әдет-ғұрып құқығын зерттеуде белгілі өзіндік із қалдырған белгілі заңгер ғалым С.Өзбекұлы бұл институттарды былай түсіндіреді: “Бітім” - екі жақтың өзара келісімі арқылы, сөз жүзінде даудың аяқталуы. Бітімнен кейін билерге істі қарауына құқық берілмейді. Себебі бітімді, өзара келісімді бір жақты бұзу сөзде, сертте тұрмау - жалпы ар - ожданның жоқтығының белгісі. “Береке” - айырбас немесе сатып алу туралы сөз жүзінде шарт жасау. Өзіндік мүдделерін қанағаттандыру. Жалпы қазақтың әдеттік құқығында “береке” институты барлық келісім, шарттардың негізі болған. “Салауат” - немесе кешірім - дауласқан екі жақтың бір - біріне талап қоюдан бас тартуы, яғни кешірім беруі. Кешірім жасау ауыл, ел, ру ақсақалдарының қатысуымен өтетін болған. Негiзiнен “…салауат, яғни, уақыт мәртебесiне берiп, ұмытуға салу және соның негiзiнде дауларды бiтiру. Салауатпен бiтiскендер болашақта қайта дау көтеруге, айып сұрауға хұқы жоқ болған”. “Жүгініс” - яғни рулар арасында болған даулар мен қақтығыс-тарды билердің алқалық құраммен қарауы. Негізінде бұл институт қауымдық демократияның бір нышаны ретінде танылады және оның тәртібі бойынша екі жақтың келісімімен, дауға ешқандай қатысы жоқ өзінің әділеттілігімен ел көзіне түскен, ақыл - парасаты жоғары, яғни “ала жіпті аттамаған” “ара би” сайланады. Ол істің барлық мән - жайын алқалық құрамындағы билерге баяндайды, екі жақты бітімге келуге шақырады. Бітім болмаған жағдайларда билер ұсынылған барлық дәлелдерді таразыға сала отырып, өздерінің билігін айтады. Даудың соңы “ала жіп” кесу рәсімімен аяқталады. Дәстүрлi қазақ қоғамында сот процесi басталу үшiн айыптаушы немесе жәбiрленушi өзi таңдаған биге барып, өзiнiң дауын айтып шағымданса жеткiлiктi болды. Билер соты дауды қарағанда олардың бiрiншi мақсаты бiтiмге қол жеткiзу едi. Яғни, дауласқан, араздасқан жақтарды жұрт алдында келiстiрiп, бiтiмдестiру.“Дау мұраты-бiтiм”,-дейдi қазақ. Бұл көшпелi қазақ қоғамындағы сот процесiнiң негiзiнде жатқан басты принциптiң бiрi және оның айшықты да әсем көмкерiлген нұсқасы едi. Сот процесiнде қай-қай би де төрешi бола алды, ол үшiн биге зәбiр көрген адам белгiлi бiр адам үстiнен өзiне қандай-да бiр шығын келтiргендiгi турасында шағымданса жеткiлiктi едi. Арызданушы адам ұзақ уақыт өткендiгiне қарамастан қандай да бiр әрекеттiң өзiне залал тигiзгенi үшiн шағымдана алады. Мұндай жағдайда арызданушының құқығы қандай да бiр белгiленген уақыт аралығымен шектел-медi. Ол жөнiнде Н.Маковецкий мынандай пiкiр бiлдiредi: “…строго определенного понятия о давности, как об институте гражданского права киргизы не имеют всякое право, нарушенное хотя бы в незапамятные времена, может быть восстановлено, если только есть ясное доказательства его”,-деген сөздерi жоғарыда көрсетiп кеткен ойымызды дәлелдей түседi. Алайда, билер туралы мағлұматтарды және де билердiң билiк шешiмдерiн саралап қарай отырып, өткен заманда дауды қарауда елу жылға дейiн уақыт мерзiмi болғанын байқауға болады. Мұны халық аузында жүрген “Елу жылда ел жаңа, жүз жылда қазан” деген нақыл сөзiне қарап та айтуға болады. Осыны ескерген билер ұзақ уақыт өткен дауға “ескi дау” деп қарап, негiзiнен ондай даулар алдына келген жағдайда екi дауласушы жақты келiсiмге келтiру арқылы немесе жоғарыда келтіріп кеткен бітім және салауат сияқты институттармен iстерiн бiтiрiп отырған. Айыптаушы жаққа би таңдауда қандай да бiр шектеу қойылмаған. Ол өзi танитын, сенетiн, бiлетiн биге немесе мүлдем таныс емес биге барып, өзiнiң дауын айтып шағымдануға ерiктi. Бiрақ та жауап берушi жақ айыптаушы таңдаған бидiң әдiлеттiгiне күмән бiлдiруге себептерi болса, онда бидi ауыстыруға құқылары болған. Осыған байланысты, билер дауласқан екi жақтың адамдарының өз қалаулары бойынша сайланды. Егер би тек бiр жақтың қалауымен таңдалынса, шығарған билiк әдiлетсiз деп танылып, iс қайта қарала-ды. Мұндай екi жақпен бiрiгiп отырып би таңдаудың құндылығы, жеңiлген жақ қанша өз мүддесiне қарама-қайшы келетiн билiктi естiсе де, әдiлеттiгiне күмәнi жоқ, себебi өз қалауымен сол биге билiк айтуға құқық бердi. Ал егер де айыптаушы таңдаған бидiң әдiлеттiгiне жауап берушi де сенiм бiлдiрсе, онда би таңдау осымен аяқталып, сот процесi басталып кететiн. Егер дауласушы екi жақ бiр-бiрiне рулық байланысы болмаса, ондай жағдайда би екi жаққа да жақын болмауы керек. Егер олай болмаған жағдайда екi жақтың бiреуi оны (бидi) дауда әдiл шешiм айтпайды деген күмәнмен iстен аластатуы мүмкiн. Мұндай жағдайда дауласушы жақтың бiр жағы болып қатысып отырған руласы үшiн би сот iсiне тек қана қорғаушы ретiнде ғана қатыса алды. Дауда дауласу-шы жақтар бiрдей билер тобын шығарып отырды. Осы шыққан билер бiрiгiп отырып өз араларынан немесе көп жағдайда сырттан өздерiне дауды шешуде төбе билiктi айтатын төбе бидi белгiлеген және екi жақ та оны (төбе бидi) сыйлауға және оның дау бойынша шығарған билiк шешiмiне тоқтауға, ол шешiмдi өз жағынан орындауға келiскен. Билер сотындағы сот процесiнiң бiр ерекшелiгi оның жариялы-ғы мен ашықтығы. Қандай да дау болмасын, билер оны қараған кезде жариялықты және сот iсiнiң ашық болуын қамтамасыз етiп отырды. Бұл жөнiнде қазақ әдет-ғұрып құқығын және билер сотын ертеректе зерттеген ғалымдар сот процесiнiң ашық және жариялылық түрде жүргiзiлетiнiн атап айтты [3,73]. Солардың бiрi И.Козлов өз жазбаларында: “…киргизский судгласный, публичный, совестный и мировой. Гласность суда обусловливается его публичностью”- десе, ал Л.А.Словоохотов “Народное судопроизводство киргиз гласно, публично, непродолжительно. Долгими годами своей жизни народ выработал своеобразную, но вполне ему понятную структуру судебных процессов. Обойдя столь вредный для правосудия бюрократические элементы и создал состязательный процесс народно - семейного характера”,- дедi [4,71]. Айтылған ойларды белгілі заңгер ғалым С.Өзбекұлы әрi қарай дамыта келе, мынадай пiкiр айтады: “… решения казахских биев принимались открыто, гласно, и суд совер-шался прилюдно. Поэтому все моменты процесса проходили перед глазами участников и свидетелей. Запрещалось рассматривать дела в закрытом совещании”. Сот процесiнiң жариялылық және ашық түрде жүргiзiлуi ертеден келе жатқан дәстүр болып табылды. Сондықтан, да қазақтың әдет-ғұрып құқығында жабық сот процесi /мәжiлiсi/ деген ұғым мүлде болмаған. Сот процесiнiң ашық та, жариялылық түрде жүргiзiлуi, сот процесiне екi дауласушы жақтың өкiлдерiнiң қатысуы және де сот шешiмiнiң дұрыстығын халықпенен талқыға салуы, бұл билер сотындағы сот процесiнiң әдiлеттi өтуiне үлкен септiгiн тигiзiп отырды. Сол себептi де, белгiлi бiр дауды шешуге екi дауласушы жақпен төрешi болып танылған бидiң өзi де сот процесiне басқа да билердi немесе ел iшiндегi игi жақсыларды шақыртып, қатыстыртып отырды. Олар дауда шешiм шығармаса да өздерiнiң қатысуымен шығарылған билiк шешiмнiң әдiлеттiлiгiн және заңдылығын қамтамасыз етiп отырды. Билердiң дауды қарағандағы тағы бiр ерекшелiгi бұл дау-жанжалдарды шешкенде қара сөздің, тілдің көмегімен шешуi. Мұның өзiн белгiлi заңгер, академик С.Зиманов: “…разрешения споров и конфликтных ситуаций, судебное разбирательство непременно предполагали состязание в кросноречии. Нередко правым и в почете оказывался тот, кто был более красноречив. Вот почему, как правило, представлять интересы аульной общины и рода призывались не только влиятельные люди, но и рядовые кочевники, владеющие словом”,-десе [5, 11], ал З.Кенжалиев: “Қазақ қоғамындағы сот процесi халықтың ауызша сөйлеу мәдениетiнiң деңгейiн, соның талап -тiлегiн ескерiп отыруға мәжбүр едi” дей келе, “сот процесiне қатысуға тек сөз өнерiн жетiк меңгерген кiсi ғана жiберiлетiн”,-деген сөздерi айтқан ойларымызды нақтылай түседi. Демек, сот процесiндегi сөз сайысы билерге ғана тән болған, сонысымен, билер қарамақарсы жақтың құқық, заң саласындағы бiлiктiлiгiн сыннан өткiзген. Мiне, осындай сайыстан жеңген жақ дауда да өз басымдылығын көрсеткен. Сот процесi басталғанда тараптар бидiң алдында даудың қалай басталғанын және қалай болғандығы жөнiнде өз ойын ортаға салады. Мұнда әрбiр дауласушы жақ сот саласындағы белдi қағида болып саналатын “жасына қарай отырып, жағына қарай сөйлеу” деген принципке сүйенiп отырды. Бұл принцип сот процесiндегi пiкiрталастың, сөз жарысының шектелмеуiне, оның мейлiнше еркiн және жан-жақты болуына дауласушылардың өз мүдделерiн қорғау барысында бар мүмкiндiктi пайдалануға бағытталған едi. Мұның себебi де түсiнiктi едi. Өйткенi би даулы мәселенi шешкенде, шындықты табуға, екi жақты бiтiмге келтiруге тырысады. Осыған байланысты сот процесiнде бидiң осы бiр мақсатына жетуiне қандай да болмасын тосқауыл болмауы керек. Дауда бiрiншi сөз шағымданушы жаққа берiледi, ал одан кейiн би жауап берушi жаққа сөз бередi, ал ол өз кезегiнде өзiне қарсы айтылған айыптаулардың әдiлеттiгiне толықтай немесе жартылай мойындаса және келтiрген залалдың орнын толтыруға дайын екендiгiн айтса, би бiрден екi жақты келiсiмге келтiрiп бiтiм жасауға кiрiсiп кеткен. Ал егерде жауап берушi жақ айыптауларды негiзсiз десе, онда сот процесi iстi қараудың келесi сатысына көштi. Мұндай жағдайда айыптаушы жақта та, жауап берушi жақта та, өз куәлерiн келтiрген, егер ондайлар болса. Куәлер өздерiнiң сөздерiмен белгiлi-бiр жақтың сөздерiн мойындап немесе терiске шығарып отырды. Куәлер өздерiнiң көргенiн, бiлгенiн және естiгенiн сот алдында ашық та анық, тiке де тура, ешкiмнен қаймықпай айтуға ерiктi әрi мiндеттi болды. Негiзi, билер куә болуға барлық адамды жiбере бермейтiн. Куә бола алмайтындар қатарына әйелдер, жасы он беске толмағандар, ақыл есi толық емес адамдар және осыған дейiн өтiрiк куә бергенi үшiн ұсталғандар, төлеңгiттер мен құлдар, сонымен қатар баласы-әкесi үшiн, немересiатасы үшiн яғни жақын туысқан адамдар сотта куә бола алмады. Ал көрсетiлгендерден басқа адамдар сотта куә бола алды. Бiрақ дауласушы жақтардың егер оған себептерi болса, куәлердi қаралып жатқан даудан аластатуға құқылары болды. Мұндай себептерге мыналар жатты: куәге пара беру, туысқандық, айыптаушымен немесе жауап берушiмен достығы немесе қастығы. Дәл осындай себептермен бидi де дауды шешуден аластатуы мүмкiн, бiрақ та егер мұндай айыптаулар дәлелденбеген жағдайда айыптаушы жақ жазаға тартылды. Кей жағдайда, егер оған екi дауласушы жақ келiссе, куә болуға айыптаушы немесе жауап берушi жақтың руласы да бола алады. Егер куәлердi келтiру арқылы iстi шешу олардың жоқтығынан мүмкiн болмаған жағдайда дауды елге беделдi, танымал адамдардан ант алумен бiтiрген. Әдетте билермен “ант алып, ант берудi көпшiлiк жағдайларда: ер құны, жесiр құны, ұрлық, жер дауы сияқты күрделi дау-жанжалдарда қолданылатын дәстүрлi заң” болған. Егер де құныкер жағы адамның өлiмiн бiреуден көрiп құн талап етiп, сарапшылардың төрелiгiне түскен кезде, жауапкер жағы мойындамай, ол да тиiстi дәлелдерiмен өзiн ақтайтын болса, төрешi би құн талап еткен жаққа талап еткен құнын алып беруге билiк шығара алмайды, осыған байланысты төрешi би жауапкерден “ант” алуға шешiм шығарады. Дауда билермен анттың екi түрi қолданылған. Бiрiншiсi, жауап берушi адам қабылдайтын “ақтайтын” ант, ал екiншiсi, шағымданушы жақтан қабылданатын ант “айыптаушы” немесе “теңдiк” деп аталды. Бұлардың iшiндегi бiрiншiсi билермен көп қолданылған. Өйткенi, билер кiшiгiрiм дауларда егер қылмысын дәлелдейтiн нақты айғақтар болмаған жағдайда жауап берушiден ант алу арқылы дауды бiтiрiп отырған. Ерте дәуiрдегi қазақ қоғамында ант қабылдау деген сөз өзiне үлкен жауапкершiлiк алды дегенмен бiрдей болды. Сол себептен де ант қабылдауға белгiленген адамның өзi әртүрлi сылтаулармен ант беруден жалтарған. Осыдан да болар, билер сотын зерттеген көптеген зерттеушiлер ерте заманда қазақ қоғамында жалған анттардың бiренсараны болмаса, мүлдем кездеспедi деген пiкiрлер айтты [6, 91]. Негiзiнен, дауда ант қабылдау дауды шешуде барлық басқа мүмкiндiктер қолданып болғаннан кейiн ғана белгiлендi. Мұндай жағдайда би жауап берушiге оның кiнәсiз екендiгiн дәлелдейтiн ант қабылдау-ды талап еттi. Ант қабылдау үшiн жауапкер жақтан бiрнеше кiсi шыққан. Ант қабылдайтын адамға деген талаптар куәлерге қойыла-тын талаптармен бiрдей болды. Сонымен қатар, ант қабылдайтын адамды қарсы жақ өзi таңдайтын. Бiрақ та осы таңдаған адамы жауапкермен араздықта болмау керектiгiн билер қадағалап отырған. Ант қабылдауда адам таңдалғаннан кейiн, билер ант қабылдау жерiн, уақытын белгiлеген. Бидiң сот процесiнде ант қабылдауды белгiлеудегi есебi, ант қабылдаушы өзiне жүктелген жауапкершiлiктi сезiне отырып, руласы ретiнде жауапкерге жақын адам болғандықтан, оның кiнәсiн айқын-дауға көп мүмкiндiктерi болған, өйткенi жауап берушiнiң жанындағы-ларына оның кiнәлi немесе кiнәсiз екендiгi айқын болатын. Сондықтан ант берушi адам жауап берушiнiң кiнәлi екендiгiн бiле тұра немесе оның кiнәсiз екендiгiне күмәндана тұрып, жалған ант қабылдаса және ол анттың жалғандығы артынан ашылып қалса, онда ондай адам қоғамда “адал адам” деген атын жоғалтқан. Ондай адам-дарға қоғамда жиiркенiшпен қарап, ел iшiнде оның сыйы кеткен. Сонымен қатар, ант берудiң өзi оның ұйымдастырылуымен және ант берушiге жүктелген жауапкершiлiк-өтiрiк куә болуға мүмкiндiк бермеген. Қазақ әдет-ғұрып құқығында ант қабылдаудың түрi және нұсқалары көп болған және оны даугер таңдаған. Әрине, бұлардың қай-қайсысы да ұйымдастырылуымен және өткiзiлуiмен адамның психологиясына әсерi өте күштi болған. Ол жөнiнде Л.А.Словоохотов былай дейдi: “…варианты дачи присяги очень многочисленны. Все они были на эффекты и действовали на чувства. Присягатель шел на могилу какого нибудь известнаго и почитаемаго киргиза. Там истец брал в руки конец ветви одного из деревьев, а присягатель разсекал эту ветв со славами “о святой, найди кто из нас не прав и порази его.” Нередко присягатель ставил перед собой ружье, трижды обнимал его и произносил: если я лгу пусть убьет меня аруак. Для большого смущения совести присягателя вырывали могилу, вели к ней одетого в саван присягателя, который пред собравшимся народом, стоя на краю могилу торжественно произносил свою клятву”. Байқап отырғанымыздай, мұндай сәттерде тура жолдан тайып, өтiрiк ант беру мүмкiн болмаған. Сондықтан әрбiр ант берушi ант берер алдында өз жағынан дау бойынша тексеру жүргiзiп, дауласушыларды бiтiмге келтiруге тырысты, оған дауласушы жақтар келiспеген жағдайда ант қабылдауға таңдалған адам, жауап берушiнiң кiнәсiз екен-дiгiн бiле тұра, антты қабылдаудан бас тартып, оның орнына шағым-ның жартысын төлеуге келiскен. Ал егер де, ант қабылдайтын адам жауапкердiң кiнәсiз екендiгiне сенiп белгiленген жерге уақытында келiп, ант қабылдаса, онда би жауапкердi кiнәсiз деп тапқан. Олай болмаған жағдайда, яғни, ант қабылдаушы жауапкердi кiнәлi деп тапса, ол белгiленген жерге келмеуге құқы болған. Ондай жағдайда би ант берушiнi күтпей, оның келмеуiн бiр жақты талқылап, шағымданушының талаптарын орынды деп тапқан. Сот процесiнiң осы сатыларынан кейiн бидiң дау бойынша шығарған шешiмiн екi дауласушы жақ та әдiлеттi деп тапса, онда дау бiттi деп саналып, дау бiткендiгiнiң ырымы ретiнде шағымданушы мен жауапкер орталарынан ала жiптi кестiрген. Бұл екi жақтың бiтiмге келгенiн және алдағы уақытта осы дау бойынша шағым қабылданбайтынын бiлдiрген. Билер екi жақтың толық келiсiмiне дейiн дауды қарауды тоқтат-паған. Егер де екi жақ өзара келiссе, онда дау сол уақытта тоқтатылған. Өйткенi, дауда бидiң негiзгi мiндетi дауласушы екi жақты өзара келiсiмге келтiру болды. Сондықтан да ол екi жақты татуластыруға бар күшiн салды. Сонымен бiрге, дауласушы екi жақ сот процесi басталмас бұрын би қандай шешiм шығарса да көнуге келiскен соң, дау аяқталғаннан кейiн, бидiң шешiмiн айыптаушы да, жауап берушi де орындап отырған. Сот үкiмiн орындау дауды жеңiп шыққан жаққа жүктелдi. Мұның өзi қоғамда атқарушы билiк органдарының болмауымен байланысты болды. Егер де екi жақтың бiрi бидiң шешiмiн орындаудан бас тартса, онда екiншi жақ шешiмдi орындату үшiн заңды күштеу құралы “барымтаны” қолданған. Барымта бұл қазақтың әдет-ғұрып құқығының ерекше бiр саласы болып табылады. Барымтаны М.Вяткин былай деп түсiндiредi: “…барымта являлась старым институтом, несомненно унаследованным от рядового строя. Это был набег на аул ответчика в целях возмещения нанесенного ущерба, когда ответчик не подчинялся приговору суда биев” [7,117]. Барымта бұл түп негiзiнде жәбiр көрушi өз құқығының бұзыл-ғандығына байланысты оның орнын толтыру үшiн қарсыласының малын айдап әкетуден шыққан. Мұндай әрекет дәйектi талаптан туындайтын ұйғарылған билiк кесiмiнiң орындалу мүмкiндiгiнiң бiр түрi болды. Тәуке ханның “Жетi жарғысы” бойынша айыпталушы сот үкiмiн орындамағанда немесе ауыл ақсақалы даулы мәселенi әдiл шешуден бас тартып, қылмыстыны өз қорғауына алған кезде жәбiрленушiнiң ауылдастарында, руластарында амалсыздан барымтаға баратын құқығы болған. Бұған байланысты А.Левшин мынандай пiкiр бiлдiредi: “Егер де жауап берушi билер сотының шығарған шешiмiн орындамаса немесе сол ауылдың ақсақалы даулы мәселенi қараудан бас тартып, сонысымен жауап берушiге қамқорлық жасаса, ондай жағдайда ауыл ақсақалының рұқсатымен шағымданушы өз туған-туыс, көршiқолаңдарымен жауапқа тартылушының ауылына жасырын барып, малын айдап әкеткен, бiрақ бұл жөнiнде шағым мен ақы үйлесiмдiлiгiн қадағалайтын өз басшысына хабар беруге мiндеттi болған дедi” [8, 40]. Билер сотындағы сот процесiнiң тағы бiр ерекшелiгi мұнда бидiң қоғамдағы әдетғұрып құқығын өзiнше талқылап, шешiм шығаруға құқы болды. Бұл негiзi құқықтағы ақаулар мен кемшiлiктердi жойып, орнын толтыруға ескi заңдардың негiзiнде немесе өзiнiң ақыл-ойы, ойлау қабiлетi, әдiлдiгi негiзiнде жаңа құқықтық нормалар шығаруға мүмкiндiк бердi. Ол жөнiнде белгiлi заңгер ғалым Т.М.Культелеев: “Уложение Тауке и другие юридические обычай, имевшие силу закона, постоянно дополнялись и изменялись практикой суда биев (бидiң билiгi) являвшейся важным источником права”,-деген пiкiр айтты. Осылай билер өздерiнiң билiк шешiмдерi арқылы заман талабына сай келмейтiн, яғни, уақыттың өтуiне байланысты ескiрген құқықтық нормаларды басқа жаңа нормалармен ауыстыру арқылы дәстүрлi қазақ қоғамындағы әдет-ғұрып құқығының өмiршеңдiгiн қамтамасыз етiп отырды. Мысалға алсақ, “Есiм ханның ескi жолында” сақталынып келген “қанға қан, жанға жан” деген тәртiп бойынша кiсi өлтiрген адамның шаңырағы ортасына түсiрiлiп, ойрандалатын. Онымен қой-май қылмыскер адам өлтiрiлетiн. Осындай қатыгез норманы бертін келе “Жетi жарғыда” өзгертiліп, қылмыскерге жаза ретiнде өлiм жазасының орнына құн төлеу жазасы бекiтiлді. Қазақ әдет-ғұрып заңдары о бастан-ақ кiсi өлiмiне аса жауапкершiлiкпен қараған, осыған байланысты билер де қылмыскердi жазалап қана қоймай, мұндай қылмысты екiншi рет болдырмау жағын да қарастырған. Кiсi өлiмi бүкiл қоғамға тән дерт ретiнде қаралған. Сол себептi күнәнi қылмыскердiң бүкiл руластарына таңып, бәрiн бiрдей жауапты еткен. Ондай руларды “бүлiнген ел” деп қоғамнан шеттеткен. Олармен қарым-қатынас жасамай, қыз берiп, қыз алыспаған. Сол кездiң өзiнде ақ өлiм жазасын құнмен алмастыру үлкен прогрестiк құбылыс болды. Өйткенi, өлiм жазасын қолдану ру мен ру, жүз бен жүз арасындағы қақтығыстарға әкелдi, ал бұл өз кезегiнде ел iшiндегi бiрлiктiң кетуiне себеп болды. Осыған байланысты билердiң өлiм жазасын құн төлеумен ауыстыруы қоғамды гуманизациялауға жақындатты және ел бiрлiгiн сақтауға үлкен септiгiн тигiздi. Билердiң құқық жасау iсiне байланысты академик С.Зиманов мынадай ой айта келе: “…судебные постановления биев имели правотворческий характер”,-деп, әрi қарай мына түрде жалғастырады: “решения знатных известных биев, принятых единолично или коллегиальном составе, имели значение судебного прецедента. Таким образом, нормы обычаев, на основе которых разрешались споры, получали общественное признание, хотя бий не были наместниками центральной ханской власти и не пользовались делегированными ее полномочиями и не являлись в прямом смысле проводником интересов и политики хана. Их решениями нормам обычаев придавали фактически сила обычно-правовых норм” [9, 6]. Қазақ халқының құқықтық тарихында болған мұндай iрi заңдарды қабылдағанда бiр-екi би болмаған, мұндай ел iшiндегi iрi шараға әр рудан кем дегенде бiр-екi биден шығып, барлығы бiр жерде бас қосып, “билер кеңесiн” құрып, қабылданар заң жобасының оң және терiс жақтарын талқыға салып отырған. Әрине, мұндай әдет-ғұрып құқығын қабылдағанда, оның мазмұнын жасағанда, билердiң жоғарыда көрсетiп кеткен билердiң билiк шешiмдерi есепке алынып отырған. Бiр өкiнiштiсi, ертеректе қабылданған қазақтың әдет-ғұрып заңдары “Қасым ханның қасқа жолы”, “Есiм ханның ескi жолы” сияқты заңдар туралы жазбаша мәлiметтердiң жоқтығы бiзге ол заңдарда билердiң қандай билiк шешiмдерi болғанын және олардың маңыздылығын зерттеуге мүмкiндiк бермейдi. Алайда, бұл заңдарды қабылдауда билердiң соңғы рөл ойнамағаны айдан анық. Ол жөнiнде Н.Өсерұлы: “Қасым хан саяси жағдайының шиелiнiскен кезiнде халық бұқарасына, билер тобының көптен берi қалыптасқан дәстүрiне қарсы тұрмай, оларды қолдап, қуаттап, шариғат заңдарын бүтiндей алмай, халықтың тiлегiне жақын, тiлiне сiңген әрi ерте заманнан оларға түсiнiктi “Жарғы” ережелерiне мәндi өзгерiстер енгiзедi. Халық бұқарасы Қасым ханның ежелден қалыптасқан билер заңы-жарғыны жаңадан көтергенiн ұнатып, оны “Қасым ханның қасқа жолы” деп атап кеткен екен”. Академик Ә.Марғұланның айтуына қарағанда “Қасым ханның қасқа жолы” атты әдет - ғұрып ережелерi мынандай түйiндi құқықтық қағидаларды қамтыған. Мүлiк заңы (жер дауы, мал, мүлiк); Қылмыс заңы. (ұрлық, кiсi өлтiру, талау, шабу); Әскери заң. (Аламан мiндетi, қосын жасау, қара-қазан, ердiң құны, тұлпар ат); Елшiлiк жоралар. (Майталмандық, шешендiк, халық аралық қатынасында сыпайылық, әдептiлiк); Жұртшылық заңы. (Шүлен тарту, ас, той, мереке үстiндегi ережелер, жасауыл, бекеуiл, тұтқауылдардың мiндетi) . Ал өз кезегiнде XVII ғасырда (1598-1645 жж) хандық құрған Есiм хан “Қасым ханның қасқа жолына” маңызды өзгерiстер енгiзбеген. Ол тек заманның өзгергендiгiне байланысты билермен бiрiге отырып уақыт талабына сай бiрнеше жаңа құқықтық нормаларды енгiзген. Мысалға алсақ: Елдiң тәртiбiне қатысты жоралғылар (хан пәрменiне, батыр, абыз iсi, би мәртебесi); Құн тарту жоралғылары (өнер құны, сүйек құны және құн iсiн жайғастыру); Жесiр iсiне қатысты жоралғылар (әмеңгерлiк және жесiр дауын шешу жолдары); Жаза белгiлеу жоралғылары (жан жазасы, мал жазасы, ар жазасы және оны тарту жолдары). Билердiң қоғамдық қатынастардағы белсендiлiгi, беделiнiң шарықтаған тұсы әз-Тәуке ханның тұсына келедi. Шындығында, билердiң хандықтағы құқықтық және саяси рөлi алдындағы хандарға қарағанда әз-Тәуке ханның дәуiрiнде “билер кеңесi”, “халық мәжiлiсiнiң” маңызы мен атқаратын рөлi бұрынғыдан да күшейiп, әсiресе билердiң халық арасындағы беделi мен дәрежесi арта түстi. Осы кеңеске арқа сүйеген хан ел iшiндегi ру мен ру, жүзбен-жүз арасындағы алауыздықты, өзара дау-жанжалды, қақтығысты жойып, елдi бiрлiкте ұстады. Тәуке хан Сырдариядағы Күлтөбеде, Сайрамдағы Мартөбеде, Түркiстандағы Битөбеде қазақтың белгiлi би-батырларын жинап, кеңесiп отырған. Мiне, осындай бiр маңызды кеңесте Күлтөбенiң басында билер мен Тәуке ханның қатысуымен бүкiл Шығысқа әйгiлi болған, бiрнеше ғасырлар бойы басшылыққа алып келген ата заң-алты Алашқа дала конституциясы ретiнде танылған бас құжат-“Жетi жарғы” қабылданғаны белгiлi. “Жеті Жарғы” заңы турасында С.Өзбекұлы былай дейді: “…“Жеті Жарғы” негізінде жеті әдеттік құқықтық жүйеден тұратын қоғамдық қатынастарды реттейтін салалардың жиынтығы. Бір сөзбен айтқанда, Жеті Жарлық: жер дауы, жесір дауы, құн дауы, бала тәрбиесі және неке, қылмыстық жауапкер-шілік, рулар арасындағы дау, ұлт қауіпсіздігін қамтамасыз ету”. Билер тек қана ел iшiнде кездесiп отыратын дау-дамайларды шешiп қана қоймай, өз қызметiнiң аясында қоғамдағы қатынастың барлығына араласып отырған. Сонымен қатар, билердiң ерте кезден бастап құқық түзу органының, яғни, қазiргi тiлмен айтсақ, жоғарғы заң шығарушы орган-парламенттiң мiндетiн атқарғанын да байқауға болады. Ал, билер институтының құқықтық мұрасын зерттеу, нақтырақ айтсақ, билердiң үлгiлi билiк шешiмдерiн, аталы сөздерiн зерттеу кезек күттiрмес мәселе. Өйткенi, билердiң үлгiлi шешiмдерiн, аталы сөздерiн зерттеу арқылы, бiздер қазiргi кездегi өзiмiздiң құқықтық жүйемiздi жетiлдiру маңызды мәселе болып отыр. Қазақ қоғамындағы үлгiлi билiк шешiмдердiң, аталы сөздiң өзiбелгiлi бiр мәселеге (ел iшiнде болып тұратын жер дауы, жесiр дауы, құн дауы, мал-мүлiк дауы, ар-ождан дауы және тағы басқа да уақиғаларға) байланысты айтылатын кесек ой, тапқырлық шешiм ауызша айтылып оны халық аталы, үлгiлi сөз ретiнде қабылдаған билiк шешiмдер. Мұндай билiк шешiмдердi, үлгiлi сөздi ата-бабадан қалған өсиет, өнеге, нақыл сөздердi қазақтың бишешендерi өз сөз-дерiн, билiк шешiмдерiн нақтылау үшiн қолданып отырған. Дәстүрлi қазақ қоғамында билер институтынан қалған үлгiлi билiк шешiмдердiң түрi, бұл - шешендiк дау-жер дауына, жесiр дауына, құн дауына, мал-мүлiк, ар-ождан дауы сияқты мәселелерге байланысты туындаған үлгiлi билiк шешiмдердi қамтиды. Ерте кезден қазақ қоғамында даулы мәселелердi билер шешiп отырған. Дауды шешудi билер ауызша, жариялықты сақтай отырып, барлық халықтың алдында жүргiзiп, өзiнiң ақылы мен тәжiрибесiне ғана сүйенiп отырған. Дауда iстiң аққарасын ашып, екi жақты да риза етiп, әдiлеттi шешкен билердiң шешiмдерi басқа билерге ұқсас дауларды шешуде үлгi (прецедент) болып отырған. Атақты Әнет бабаның, Едiге бидiң, Төленiң, Қазыбектiң, Әйтекенiң, Бөлтiрiктiң, Байдалының, Сырым бидiң үлгiлi билiк шешiмдерi соған дәлел. Өз кезегiнде жоғарыда келтiрiлген билердің үлгiлi билiк шешiмi кейiннен ел iшiнде кеңiнен таралып, үлгiлiк (прецеденттiк) мәнге ие болған. Аталмыш шешiмдi басқа билер осыған ұқсас дауларды шешкенде басты қағида ретiнде ұстап отырған. Әрине, көрсетiлген шешiмдердiң халық арасында таралып, оның үлгiлiк (прецеденттiк) немесе жарғылық сипат алуына оның айтуға және есте сақтауға жеңiл қарапайым сөздерден құралғаны үлкен әсер еткен. Өз кезегiнде мұндай билердiң үлгiлi билiк шешiмдерi “қазақ қоғамында прецеденттiк роль ойнады және осы шешiмдер халық арасында құқықтық қағида (принцип), жарғы (норма) есебiнде қабылданып бағаланды”. Қазақтың құқық жүйесiнде билердiң билiк шешiмдерiнiң қолданылу сипатына байланысты олардың екi түрiн ажыратып көрсетуге болады: Қағидалық билiк шешiмдер; Жарғылық (нақты) билiк шешiмдер. Қағидалық сипаттағы билiк шешiмдер көбiне мақал-мәтел, айшықты афоризмдер кейпiн иеленiп, белгiлi бiр iстi шешуде басшылыққа алынып қағида сипатында көрiнедi. Мұндай қағидалық билiк шешiмдер айтуға, есте сақтауға жеңiл болып келiп, халық арасында ауызша таралып сақталып отырған. Осындай бiр қағидалық билiк шешiмнiң айқын көрiнiсiне Төле бидiң мына бiр билiк шешiмiн жатқызуға болады: Халық аузынан алынған дерек бойынша ертеректе Төле би аттың артқы айылын ұрлаған адамға тайлы құлынды биенi айыпқа кескен екен. Мұныңыз көбiрек емес пе дегендерге, Төле би былай дептi: -“Артқы айылсыз жүргенде ат сүрiнiп кетсе құламайма, құлаған соң ер бауырына түсiп туламай ма, үстiндегi адамы қазасыз болса қалар, болмаса ұзынынан сұламай ма”,-деген екен. Сонымен қатар, Төле биден: “тапқан қуанады, таныған алады”,-деген сөздер де сақталған. Сондайақ ел iшiндегi билерден мақал-мәтелге айналып кеткен: “жиғаның болмаса да, иманың болсын”, “шыннан өзге құдай жоқ”, “малым-жанымның садағасы, жаным-арымның садағасы” деген құқықтық мәнi бар айшықты афоризмдер мұра ретiнде қалған. Мұндай адамгершiлiк қағидаларды кейiнгi билер өздерiнiң iстерiнде, алда-рына келген дауларды қарағанда құқықтық принцип ретiнде қатаң ұстанған. Осы қағидалардың негiзiнде даулы мәселелердi шешiп отырған. Билiк шешiмдердiң екiншi түрi, бұл - жарғылық билiк шешiмдер. Жарғылық билiк шешiмдер, негiзiнен, бұл - билердiң шығарған билiк шешiмдерi қазақ әдеп-ғұрып құқығында өзiнiң көрiнiсiн тауып, ұқсас iстердi шешкенде, ешбiр өзгерiссiз дәл сол күйiнде қолданылып отырған. Сондықтан да қазiргi кезде осы жарғылық билiк шешiмдердiң қай би айтқанын және қай жерде, уақытта айтқанын шешiп алу қиындық тудыруда. Ал нақты айтатын болсақ, жарғылық билiк шешiмдерге билердiң мына бiр билiк шешiмдерiн жатқызуға болады: Әйтеке би баланы ат теуіп өлтіргенге байланысты былай деген. -Баланы ат босағада тепсе-бүтiн құн аласыздар, жабықта тепсе жарты құн, төрде тепсе-төрттiң бiрiн аласыздар деп билік шешім шығарған. Бұл жарғылық билiк шешiмдi қазақтың әдет-ғұрып құқығын зерттеген орыс ғалымы “әдiлеттi шешiм” деп өзiнiң еңбегiнде көрсетiп кеткен. Ал, мал дауына байланысты ертеректе жоғалған түйе малын кездейсоқта бұрынғы иесi танып қалып, дау болған жағдайда дауды шешу үшiн билер дауға себеп болған түйенiң екi дауласушы жақтан енелерiн алдыртқан. Содан кейiн дауға себеп болған түйе малының тақымына қыл арқанды бұраған. Сол кезде боздаған түйенiң қайсысы қоса боздап, мұрындығын жұла-мұла шыңғырып жатқан түйе малының қасына жүгiрiп келсе, ондай жағдайда билер сол түйенi жоғалған түйенiң енесi деп тапқан. Қазақ қоғамындағы “билер институтының” құқықтық мұрасы болып табылатын билердiң жарғылық және қағидалық билiк шешiм-дерiн, үлгiлi сөздерi мен нақыл сөздерiн “билер институтының” қалыптасу және даму процесiне орай былай бөлуге болады: • Ежелгi түркiлер дәуiрiндегi бектер мен билердiң үлгiлi билiк шешiмдерi; • Шыңғысхан дәуiрiндегi билердiң үлгiлi билiк шешiмдерi мен нақыл сөздерi; • Қазақ хандығы пайда болған кездегi билердiң үлгiлi билiк шешiмдерi; • Тәуке хан тұсындағы билердiң үлгiлi билiк шешiмдерi мен нақыл сөздерi. Түркiлер дәуiрiндегi бектер мен билердiң үлгiлi билiк шешiм-дерi туралы да мәлiметтер белгiсiз қалып отыр. Дегенмен де, бектер мен билер туралы деректер V-VI ғасырларға жататын көне түркi жазбаларымен бiздiң заманымызға жеткен. Осы жазбаларға қарай отырып, сол замандағы бектер мен билер ел iшiнде жоғары лауазым иелерi болып, сот iстерiн қарап, билiк шешiмдер шығарып отырғанын бiлуге болады. Ежелгi Түркiлер дәуiрiнен кейiн қазақ жерiнде бiрнеше ұсақ хандықтарға бөлiнген ұлыстардың басын бiрiктiрiп үлкен империя құрған Шыңғысханның заманындағы билерден билiк шешiмдерi туралы мәлiметтердiң бiрен-сараңы ғана бiздiң заманызға халқымыз-дың ауызша айтып жеткiзу дәстүрi бойынша бiзге жеткен. Солардың бiрi, Шыңғысханның атақты биi болған, билердiң биi Майқы биден қалған нақыл сөздерi мен өсиетөнегелi сөздерi, мақал-мәтелдер ата-бабаларымыздың құқықтық мұрасы болып, бiздiң заманымызға жет-кен. Қазақ хандығы құрылған тұста (XV ғасырда) өздерiнiң билiк шешiмдерiмен және нақыл сөздерiмен “билер институтының” мына бiр көрнектi өкiлдерi белгiлi болды: Бәйдiбек, Едiге, Жиренше шешен, Қарашаш сұлу, Асан Қайғы, Қазтуған, Шалкиiз, Досмұханбет (лақап аты Дос би), Жиембет. Бұл би-шешен, жыраулардан үлкен көлемде үлгiлi билiк шешiмдер мен сөздер қалды. “Билер институты” Тәуке хан тұсында өзiнiң дамуының ең биiк шыңына жеттi. Бұл дәуiрде билер өздерiнiң дарындылығымен, ақылдылығымен, тапқырлығымен “би” деген атқа ие болып, ел iшiнде кездесiп отыратын жер дауы, жесiр дауы, құн дауы, мал-мүлiк, ар-ождан дауларын бiр сөзбен айтқанда қылмыстың түр-түрiнiң бәрiн қарап, билiк шешiмдерiн шығарып отырған. Бұл дәуiрде өмiр сүрген: Әнет баба, Төле би, Қазыбек би, Әйтеке би; Тайкелтiр би, Досай би, Едiге, Сырымбет, Ескелдi, Байдалы сияқты билерден қалған құқықтық мұра болып табылатын көптеген келiсiмдi жарғылық және қағидалық кесiмдер, үлгiлi билiк шешiмдер, нақыл сөздер сақталып, халқымыздың ауызша жеткiзу дәстүрi бойынша ұрпақтан-ұрпаққа берiлiп, осы заманға дейiн жеткен. Қорытындылай келе, айтарымыз билердiң билiк шешiмдерi әдет-ғұрып құқығының өмiршеңдiгiн қамтамасыз етiп отырды. Билердiң үлгiлi билiк шешiмдерi дәстүрлi қазақ қоғамындағы құқықтық жүйеде маңызды рөл ойнады. Қазiрдiң өзiнде билердiң әдiл сот, әдiл билiк, адамгершiлiк, бiрлiк туралы айтып кеткен өнегелi өсиет сөздерi өз құндылығын жоғалта қойған жоқ, қайта керiсiнше, билерден қалған құқықтық мұра өзiмiздiң ұлттық құқықтық болмысымыз болып табылатын қазақтың әдет-ғұрып құқығының дәрежесiн жоғарылата түстi.