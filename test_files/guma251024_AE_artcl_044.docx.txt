ҚЫРЫМ ХАНДЫҒЫНЫҢ КҮМІС ТИЫНДАРЫ: ЗЕРТТЕУ ЖӘНЕ
АТРИБУЦИЯЛАУ (НАРЫН ҚҰМДАРЫНДА ЖҮРГІЗІЛГЕН АРХЕОЛОГИЯЛЫҚ ЭКСПЕДИЦИЯЛАР НЕГІЗІНДЕ)




Кіріспе. Қалалалардың, аймақтардың және тұтас мемлекеттің тарихын зерттеу ісінде ежелгі және ортағасырлық тиындардың табылуының маңызы ерекше. Металл монета түріндегі ақша белгілері мемлекеттің әлеуметтік өмірінің көптеген тараптарын зерттеуде таптырмас тарихи дерек болып табылады. Тарихшы үшін нумизматикалық олжалар кешені қандай да бір әулеттің билеушілерінің ауысуын ғана емес, сонымен қатар саяси өмірдің маңызды оқиғаларын кезеңдеуге және нақты тарихи кезеңде қандай да болмасын мемлекеттің ақша жүйесі мен айналымын түсінуге және талдауға, аймақтың немесе тұтас мемлекеттің экономикалық даму деңгейін сипаттауға және бағалауға мүмкіндік береді.  
Зерттеу объектісі болып табылатын Нарын құмдарының территориясынан Қырым хандығы дәуіріне жататын тиындар бұрын-соңды табылмаған. Аталмыш аймақтың тарихы мен археологиясына қатысты еңбектерде оның осы күнге дейінгі сан ғасырлық тарихына байланысты мәселелер тұтастай қамтылмай келеді. Осы тұрғыдан алғанда нумизматикалық материалдар аса құнды және жаңаша тұжырымдауды талап етеді. 
Материалдар мен әдістер. Аталмыш тиындарды атрибуциялау жазбалардың қиын оқылуына байланысты күрделілік тудырады.  Біріншіден, ортағасырлық шығыс тиындарына арналған дайындамалар көбінесе тиынды соғу кезінде пайдаланылатын мөрқалыптың көлемінен кіші және жазбалар тиынның шеңберіне тұтастай бедерленбеді. Екіншіден, шығыс тиындарына арналған мөрқалыптар қолмен кесілді және анықтап талдау қиындық тудыратын тиындардағы аңыздар әртүрлі қолжазбалармен орындалған. Және де, мұқамын анықтауға кедергі келтіретін арабграфикалық аңыздарда лигатуралар көп кездеседі. Зерттеудің деректік негізін заттай деректер құрайды, оның шеңберінде археологиялық және нумизматикалық материалдар ажыратылады, бұлардың біршама бөлігі ғылыми айналымға енген. 
Талдау. Қырым хандығының Герейлер әулетінің тиын соғылымы белгілі нумизматик Отто Фердинандович Ретовскийдің (1849-1925 жж.) бірнеше еңбектерінде зерттеліп, талданған. Соңғы кезеңдерде В.П.Лебедевтің, А.В.Пачкаловтың, Н.Н.Косякиннің, М.М.Чорефтің, К.К.Хромовтың және т.б. еңбектерінде Герейлер әулетінің нумизматикасын зерттеу елеулі орын алады.  Түрлі ескерткіштердегі «ақша кезеңдерін» және ақша айналымының ерекшеліктерін анықтау басталады.      
Зерттеу нәтижелері. Металл ақшаларды сипаттағанда оларды нумизматикалық зерттеу объектісі ретінде екі негізгі топқа бөлуге болады – материалдық және сыртқы. Алғашқысына «металл», «салмақ» (белгілі бір салмақ массасындағы металлдан жасалынған ақшалардың қатаң белгіленген саны) және металдың сапалық таңбасы («проба») (қымбат металл мен лигатураның арасындағы проценттік қатынас) жатады. Ақша белгілерінің сыртқы тобына ақшаның екі жақты сыртқы пішіні, кесінді, жазбалар мен бейнелер, олардың түрлері (жазбалар мен бейнелердің өзара байланыста орналасуы), ең соңында оның бет жағы (avers - қысқаша av немесе б.ж.) мен артқы жағы (revers - қысқаша rv немесе а.ж.) жатады. Ескі ақшалардың төтенше ғылыми ақпарат бере алатындығына қарамастан, олар өз бетінше нумизматтар еңбегінің негізгі объектісі болып табылмайды. Ақшаларды анықтау және сипаттау – олардың жұмысының тек бастапқы сатысы. Нумизматтық зерттеудің басты мақсаты анағұрлым күрделірек және қызықтырақ, бәрінен бұрын ол көмбелермен байланысты ... (Марыксин, Пачкалов: 5) Атырау облысы, Исатай ауданы, Нарын құмдарында 2020 жылы жүргізілген археологиялық экспедиция барысында табылған бес дана күміс тиынның хронологиялық уақыты зерттеулерге сәйкес төмендегідей реттілікпен анықталды және атрибуциясы нақтыланды (1-сурет).  
1 монета  
Аверс: Тиын бетінде төрт жол мәтін: «Меңлі Герей / ибн / Қажы Герей / хан». Тиынның шеті – нүктелі шеңбер.  
Реверс: Тиынның ортасында нүктелі шеңберде Герейлердің тарақты таңбасы. Таңбаның айналасында мәтін «Соғылым Қырық Йер» мәтіні жазылған, таңбаның оң жақ бетінде соғылған уақыты өшіріліп қалған. Аталмыш тиынды О.Ретофскийдің еңбегіндегі мәліметтермен салыстыра отырып, 886 хиджра жылы соғылған деген болжам жасалынды.  Тиын жақсы сақталған, салмағы – 0,63 г, диаметрі – 10,1 мм.    2 монета.  
Аверс: Тиынның бетінде төрт жол мәтін: «Меңлі Герей / ибн / Қажы Герей / Хан. Тиынның шеті – нүктелі шеңбер. 
Реверс: Тиынның ортасында нүктелі шеңберде Герейлердің тарақты таңбасы. Таңбаның айналасында «Соғылым Қырық Йер» мәтіні, жоғары жағында уақыты «890 (?) хиджра жылы» жазылған. Тиынның шеті – нүктелі шеңбер. 
Тиын жақсы күйде сақталған, салмағы –  0,61 г, диаметрі – 10,2 мм.  
3-4 монета.  
Аверс: Тиынның бетінде төрт жол мәтін: «Меңлі Герей / ибн / Қажы Герей / Хан. 
Тиынның шеті – сызықты шеңбер. 
Реверс: Тиынның ортасында сызықты шеңберде Герейлердің тарақты таңбасы. Таңбаның айналасында «Соғылым Қырық Йер» мәтіні, жоғары жағында уақыты «895 хиджра жылы» жазуы жартылай сақталған. Аталмыш тиындардың соғылған жері мен уақытының нашар сақталуына байланысты, атрибуциялау О.Ретофскийдің еңбегіндегі 5-кестедегі, №97 және №113 монеталарға негізделіп жасалынды.Тиынның шеті – сызықты шеңбер.  
3-ші тиынның салмағы – 0,54 г, диаметрі – 10,3 мм; 4-ші тиынның салмағы – 0,61 г, диаметрі – 10,1 мм. 
5 монета.  
Аверс: Тиынның бетінде төрт жол мәтін жартылай сақталған: «Меңлі Герей / ибн / Қажы Герей / Хан.  
Реверс: Жазулар жартылай өшкен. Толық атрибуциялау мүмкін емес. Салмағы – 0,63 г, диаметрі – 10,3 мм. (Ретовский, 1905: 5) 
          
    1     
 
          3             
 
                     
5 
  
 
 
1-сурет.  Нарын құмдарынан табылған Қырым хандығының күміс тиындары.  Ақша айналымындағы номиналы – акче. 
 
Тиындарды атрибуциялау О.Ретовскийдің еңбегіндегі кестеге сәйкес орындалды  
(1-кесте).  
 
1-кесте 
Билеушінің аты, тиын сарайының атауы, хиждра бойынша мерзімі 
	Юлиан жыл санауы бойынша мерзімі 
	Әдебиеттегі жарияланымға сілтеме 
	Тиын саны 
	Меңлі-Герей, барлық тиын саны 
	 
	 
	5 
	Қырық-Йер, 886 х.ж. 
	1481-1482 жж. 
	Кесте ІV, №35 
	1 
	Қырық-Йер, 890 (?) х.ж. 
	1485 ж. 
	Кесте ІV, №64-67 
	1 
	Қырық-Йер, 895 (?) х.ж. 
	1489-1490 жж. 
	Кесте V, №97, №113 
	2 
	Қырық-Йер, мерзімі  ? 
	 
	 
	1 
	  
Табылған күміс тиындардың барлығы дерлік Қырым хандығының билеушісі МеңліГерейдің І (1445-1515 жж.) билігі тұсында Қырқ-Йер қаласында соғылған.  
Тиындардың оң бетінде (Аверс) билеушінің аты-жөні, сол бетінде (Реверс) әулеттің таңбасы, тиынның соғылған орны мен жылы араб тілінде жазылған. Табылған тиындардың сол бетінде (Реверс) «Соғылым Қырқ Иер» деген мәтін жазылған. Қырқ Иерде (Чуфут-Кале) Қырым хандығының тиын соғатын сарайы орналасқан.  
Қаланың қалдықтары қазіргі таңда Чуфут-Кале атауымен белгілі және Бахчисарайдан алыс емес жерде орналасқан. ХІІІ ғасыр бойына Алтын Ордадан жартылай тәуелді автономды феодалдық иелік болды. 1299 жылы Ноғай әскерлері қиратқаннан соң автономдығы жойылды және ол жарты аралдағы алтынордалық қалалардың қатарына енді. ХV ғасырда Қырым қаласы құлдырап кеткеннен кейін, Герейлер әулетінің әкімшілік орталығы біраз уақытқа шейін Қырқ-Йерге көшірілді. Бұған ханның жарлықтары мен Ресейдің дипломатиялық құжаттары дәлел бола алады.  (Егоров, 1985: 64 
Бұл орталықта хандардың ақша эмиссиясы Қажы Герейдің тұсында І (823-871 хижра жж., 1420-1466 жж.) басталғаны белгілі. Қажы Герей І ханның тұсында күміс ақшалар (Қырым хандығында акче термині ХVІІІ ғасырдың аяғына дейін қолданылды) шығарылған. Бұл кезеңде хандықтың аумағында басқа да тиын соғатын орталықтар жұмыс жасаған: ОрдаБазарда, Кафада және Қырымда. 1475 жылы Қырымды түрік жаулаушылығы нәтижесінде жағдай өзгерді. Кафа жарты аралдағы өзінің рөлін сақтап қалғандығына қарамастан, Осман империясының бір бөлігіне айналды, оның бір облысынан тақ мұрагеріне арналған княздік құрылды. Бұдан басқа, Кафаның статусының өзгеруіне байланысты, хандықтың тағы бір астанасы Қырым қаласының да рөлі төмендетілді. Соның нәтижесінде басқару орталықтары Оңтүстік-Батыс Қырымның жақсы игерілген аудандарына ауысты. Меңлі Герейдің І (871872, 874-879, 880, 883, 884-921 хижра жылы, 1467, 1469-1474, 1475, 1478 және 1479-1515 жж.) алғашқы билеген жылдарынан бастап, Қырық-Йердегі тиын сарайы қайтадан іске қосылған (Чореф, 2007: 375-376.) 
Меңлі Герей хан Қырым тағына бекітілгеннен кейін, Қырық-Йердегі тиын сарайы белсенді жұмыс жасады және де тиындар Солхат пен Кафада соғылды. Тиындардың басым бөлігі хижраның 880-890 жылдар аралығында Қырық-Йерде жыл сайын шығарылатын болды. Хижраның 890 жылынан кейін ғана Қырық-Йерде тиындар хижраның 892, 894, 895, 896, 897 және 898 жылдары, сонымен қатар хижраның 909 және 911-913 жылдары монеталар сериясы мерзімді түрде шығарыла бастады. Сонымен қатар, Ұлы Орда ханы Мұртазаның билігі кезіндегі соғылған жері Қырық-Йер деп көрсетілен күміс ақшалар белгілі.  Сондай-ақ, Ұлы Орда ханы Махмұдтың тұтқында болған кезеңінде оның атынан ақша соғылған.  
Мұхамед Герейдің (1515-1523 жж.) билігі тұсында тиындар Қырымда, Саадат Герейдің (1523-1532 жж.) билеген уақытында – Кефеде соғылған. Деректерде көрсетілгендей, Сахиб І 
Герей, Дәулет І Герей, Мұхамед ІІ Герей, Ислам ІІ Герей хандардың билігі кезеңінде ҚырықЙер ең маңызды тиын соғатын орталық болды (Абдуллаева, 2008: 4-5)     
Герей әулетінің тиындары Алтын Ордадан бөлінген мемлекеттер арасында көптеп кездеседі. Әрқашан олардың ақшасында әулеттің негізін қалаушысының кезінде Герейлердің рулық белгісіне айналған таңба бар. Осылайша моңғолдардың таңбаларды қолдану принципінің өзі өзгерді: өйткені, одан бұрын, XV ғасырдың екінші ширегіне дейін таңба билеушінің ғана жеке белгісін білдіреді. Кейінгі жүзжылдықтарда Қырым хандығының ақша жүйесі архаикалық болып қалды, сымтемірден тиын соғудың ескі әдісі бойынша тек күміс номинал шығарылды (Гулецкий, 2007: 115).  
Тарақты таңбасы Қырым хандығы билігінің айрықша белгісі болып табылды. Биліктің бұл белгісі негізінен мемлекеттік мөрде, тиындарда, хан сарайларының қабырғаларында және көптеген қала қақпаларында бейнелеген. Бір нұсқа бойынша, тарақты таңбасы Гирейлерге Шыңғыс ханның үлкен ұлы Жошыдан мұраға қалған. 
Тамға-белгілердің ру-тайпаларды танып-білуде зор роль атқарғандығы баршаға мәлім. Қазақ Совет энциклопедиясында тамға жөнінде мынандай деректер беріледі: «Таңба, тамға – ерекше белгі, мөр... Таңба түркі тайпаларында ежелгі заманнан-ақ қолданылған. Күлтегін тас жазуында түркі хандарының таңбасы басылса, Орхондағы, одан да ертеректегі ескерткіштерде де бейнеленген. Рашид ад-Дин жазбасында таңба Өгізханның баласы Күнхан тұсында руларға бөлініп берілген белгі деп тұжырым жасалады. Таңба көбінесе жылқыға, түйеге басылған, сонымен қатар ру басылары герб және мөр ретінде қолданған. 
Хальфиннің 1822 жылы Қазанда татар тілінде басылған «Шыңғыс хан мен Ақсақ Темір өмірі» деген жылнамасында: Шыңғысхан әрбір бекке Таңба, құс, ағаш, ұран үлестірген. Ол Қоңырат би оғл Сенкелеге: «Әй Сенкеле, сенің ағашың – алма ағаш, құсың сұңқар, ұраның қоңырат, таңбаң ай болсын!» депті (Мыңжасар, 2015: 72). 
Шыңғыс хан әулетінің тарақты таңбасының шығу тегі туралы аңыз және оның маңызы ХVІІ ғасыр тарихшысы Әбілғазының «Родословная история о татарах» атты қолжазбасында егжей-тегжейлі жазылған.  
Алғашқы Қырым ханы Қажы Герей – тарақты таңбасын мемлекеттік елтаңба ретінде бекітіп, ашық аспан мен бостандықты бейнелейтін тәңірліктің нышандарының бірі көкбайрақты безендіруге, сонымен қатар сый грамоталары – жарлықтарда қолдануға бұйрық берді. Бұдан былай алғашқы Қырым ханы Қажы Герейдің, кейінірек барлық Қырым хандарының мөріне тарақты таңбасы айналды. Енді оны Қырым хандығының тиын аңыздарында да, Қажы Герейдің, үлкен ұлы Нұр-Дәулеттің, Меңлі Герейдің, Саадет Герейдің және басқа да қырым хандарының тиындарынан көруге болады (Абдуллаева, 2012: 18).  
Шаруашылық байланыстардың тез қарқынмен дамуы, ішкі және сыртқы сауданың дамуы айналымға қолайлы төлем құралдарын талап етті. Ақша жүйесі монеталардың айналымын ұйымдастырудың тарихи қалыптасқан нысаны мен тәжірибесі ретінде ерте орта ғасырларда қалыптасты. Оның негізінде жалпы эквивалент болып табылатын нақты ақша тауары жатты, оның бекітілген салмағы ақша бірлігінің металл құрамына тең болатын. Сондықтан ақша айналымы барлық төлем түрлерімен қамтамасыз етілген мемлекеттер нарығындағы айырбас процесі ретінде қарастырылады. Татар мемлекеттерінің экономикасында және сауда сынды маңызды салада төлем белгілері, ең алдымен монеталар мен күміс құймалар өте маңызды рөл атқарды. Олар тек ішкі айырбас саласымен ғана шектеліп қоймай, сонымен бірге халықаралық саудада делдал ретінде қызмет етті (История татар, 2014: 431). 
Қырым хандығының тарихына қатысты дереккөздерден Қырымды Ресей аннексиялағанға дейін оның территориясында шамамен 25 тиын бірлігі соғылған, басым бөлігі күміс және мыс тиындар. Сонымен қатар ақша Қырым хандығының ақша айналымындағы ірі күміс және алтын тиындар Осман империясынан және батыс мемлекеттерден әкелінді. ХVІІІ ғасырдың басында қырым акчесінің құрамы 0,16 грамм күмісті құрады. Акченің орнына «бешлык» (тиын бес акчге тең) қолданылды. Бірақ, кейіннен оның құрамындағы күмістің салмағы мүлдем азайып, шын мәнісінде мыс тиынға айналып, «қара бешлык» деп аталды (Абдуллаева, 2008: 4-5).   
Қырым хандығының тиын соғылымы Алтынордалық тиындардың типтерінің жалғасы болды. Олардың айрықша белгісі Батудың ескі рулық таңбасынан туындаған таңба болып табылады және ол Шәдібек ханның тұсындағы (1399-1477 жж.) Қырымның тиын сарайларында соғылған Алтын Орданың тиындарында кездеседі. Қырымның алғашқы ханы Қажы Герейдің және одан кейінгі хандардың тиындары – осы тиын типтерін жалғастырды. ХVІХVІІ ғасырлар аралығында Қырым тиындарының типтері өзгерді, бұл Осман империясының ықпалымен байланысты болды. 
Қырым хандығының территориясында ХV ғасырдан бастап ақша айналымында Жошы ұлысы хандарының тиындары, 1419-1442 жылдар аралығында генуэз-татар күміс тиындары, сонымен қатар Қажы Герейдің атынан шығарылған аспралар, 1428 жылдан 1442 жылға дейін генуэз-татар фоллеро шығарылымдары, кейінірек Ұлық-Мұхамедтің билігінің соңғы жылдарындағы және де Қажы Герейдің алғашқы билеген жылдарындағы шығарылған тиындар қолданылды .  
Қажы Герейдің билігі тұсында басталған Қырым тиындарының соғылымы олардың Қырым хандығының территориясында кең таралуын, сонымен бірге аз ғана көлемде – Астрахань, Қазан хандықтарына және Ноғай Ордаларының ақша айналымына түсуін анықтады. Қырым хандығының тиын көмбелерін талдау тиындардың қалалардың территорияларында, сауда жолдарында, бекіністер мен өткелдердің тоғысатын жерлерінде айналымда болғандығын дәлелдейді (История татар, 2014: 432-438).  
Ақша айналымының ерекшеліктері көптеген факторлармен анықталады: географиялық, этникалық, сауда жолдарымен және т.б. Маңыздысы – саяси фактор.  Мемлекеттің немесе мемлекеттегі кез-келген аймақтың шекаралары елеулі дәрежеде тиынның таралу аймағын оған енгізілген мәжбүрлі бағамның үлесінен анықтады. Нумизматикалық әдебиетте тиын жиынының бір аумақтан  айналымында басқа тиын қолданылатын екінші аумаққа енуі басқа себептермен қатар рациональды арасалмағына немесе олардың салмақтарының бірдейлігімен анықталады деген пікір бар. Алайда, мұндай факторлар әрекет етпеген мысалдарды келтіруге болады. Мысалы, денг (даник) және пұлдарға қайта есептеліп бекітілген Сарайдың, Сарай әл-Джедидтің және Гүлістанның тиындарына (2:2,5) рационалды арасалмақтағы Хорезм тиындары Алтын Орданың еуропалық бөлігіне нашар енді,  ал сарайлық, жаңасарайлық және гүлістандық тиындар Хорезм аумағына таралмаған.  
Керісінше, оларды Алтын Орданың барлық еуропалық қалаларының тиындарынан  ерекшелейтін салмақ нормасында соғылған Қырым тиындары үлкен мөлшерде Алтын Орданың басқа аймақтарына енді. Әрбір «нумизматикалық провинцияларда» ақша айналымы құрамының ерекшелігін тудыратын бір аумақтан екінші аумаққа тиындар ағыны, олардың қарқындылығы немесе керісінше олардың бәсеңдеуі елеулі дәрежеде қарапайым метал түрінде металдардың нарықтық құнының арақатынасымен және оларды тиын жүйесіндегі тиын номиналдарының мемлекет бекіткен құнының арақатынасымен анықталды (Федоров, Герман, 
2003: 63).  
Герей ақшалары ортағасырлық Сарайшық қаласының орнынан табылғаны белгілі. Қазіргі таңда Сарайшық қаласы – Керейлік ақшалар табылған неғұрлым шығыс нүкте болып табылатындығы айқын. Сарайшықта Қажы-Керейдің, Меңлік-Керейдің ақшалары кездесті, ал Қырым хандығын одан неғұрлым кейін басқарған билеушілердің ақшалары кездеспейді. Бұл жағдай Сарайшықтағы ақшаларды негізінен Қажы-Керей мен Меңлік-Керейдің атынан шығарылған Еділ бойында табылған ақшалармен біршама жақындастырады. Керейліктердің ақшаларының табылуы Сарайшықта біршама сирек құбылыс, сонымен қатар, бұнда түрік ақшаларының табылуы тіркелмеген. Шамасы, Сарайшықта ХҮІ ғ. табиғи айырбас үстем болса керек. Осымен байланысты поляктың мемлекеттік қайраткері Матвей Маховскийдің «Екі Сарматия туралы трактатында» (1517 ж.): «Олар қолөнердің де, ақшаның да не екендігін білмейді, ал затты бір-біріне айырбастайды. Дегенмен, Еділдің арғы жағындағы ордаларда қазір айналымға аспралар - күміс түрік оболдары енуде ... Ноғай ордасында бір затты екіншісіне айырбастайды» деп хабарлайды. Ақшалардың басым бөлігі Сарайшыққа астаналық, төменгіеділдік қалалардан келіп түсіп тұрған (Марыксин, Пачкалов, 2009: 12). Бұл фактілер Еділ бойы хандықтары, Қырым, Ноғай Ордасы және Орта Азия мемлекеттері арасындағы тығыз экономикалық байланыстардың дамығандығын дәлелдейді.  
Саяси құлдырауға қарамастан, Алтын Ордадан бөлінген мемлекеттер дәстүрлердің, тілдің, ғылымның, әдебиеттің және білімнің жалпылығымен байланысты біртұтас мәдени кеңістік болды (Зайцев, 2009:33). 
Сарайшықтағы қазба зерттеулері барысында табылған тиындар Бұлғар, Орда, БикБазар, Қырық Йер, Бақша-Сарай қалаларында соғылған. Сарайшық қаласынан Меңлі-Керей ханның және оның билігі тұсында соғылған 17 нұсқа табылған. Қалалары оқылмаған –  6 дана, Қырық-Йерде – 5 дана, Бақша Сарайда – 6 дана соғылған (Самашев және т.б.,  
2006: 28).  
Сарайшық қаласы ұзақ уақыт бойына Алтын Орда мен Батыс Еуропа көпестеріне Азия елдерімен сауда жасауға мүмкіндік берген ең ірі транзиттік пункт және байланыстырушы буын болды. Ол бір жағынан Алтын Орданың алғашқы астанасы – Сарай-Батумен, екінші жағынан – Хорезмнің орталығы-Үргенішпен тікелей жолмен байланысты болды. ХІІІ-ХІV ғасырларда Шығысты Батыспен байланыстырушы негізгі керуен жолы ретінде қызмет етті. Сарай Бату мен Сарайшықтың арасындағы керуен жолының 300 шақырымнан астам бөлігі әлі күнге дейін зерттелмеген. (Егоров, 1985: 89). 
Қорытынды. Бұл олқылықтың орнын толтыру үшін Нарын құмында бірнеше археологиялық зерттеу экспедициялары ұйымдастырылды. Бұл зерттеу экспедициялары ортағасырлық Сарайшық пен Сарай-Бату қалаларының арасындағы керуен жолының бойындағы ірі қалалар мен елді-мекендердің орнын анықтау мақсатында жүргізілді. Нарын құмдарының территориясынан тас, қола, темір дәуіріне жататын ескерткіштері тобы анықталғанымен, Қырым хандығының Герей әулетінің тиындарының табылуы сирек кездесетін құбылыс және аталмыш аймақта керуен сарайлардың және ірі қалалардың болғандығын және ақша айналымының дамығандығын дәлелдей түседі. Бұл нумизматикалық материалдар Атырау облысының тарихын тұтастай зерттеудегі маңызды деректер болып табылатыны сөзсіз.