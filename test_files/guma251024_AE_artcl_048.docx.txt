СЫРДАРИЯ ӨЗЕНІНІҢ ТӨМЕНГІ АҒЫСЫ ТҮСІНІГІНЕ ҚАТЫСТЫ
АРХЕОЛОГИЯЛЫҚ КӨЗҚАРАСТАР




Кіріспе. Сырдария – Орта Азиядағы ең ұзын өзен. Ол Ферғана өңірінің шығыс бөлігінде орналасқан Нарын және Қарадарияның қосылуынан пайда болған. Өзеннің ағысы Қырғызстан мемлекетінің таулы аймағынан бастау алып, Өзбекстан, Тәжікстан және Қазақстан аумағы арқылы Арал теңізіне құяды. Өзеннің жалпы алабы 800 000 шаршы километр, оның ішінде Қазақстан арқылы өткен бөлігі 550 000 шаршы километрді құрайды. Сондықтан өзен тарихи-археологиялық тұрғыдан үшке (жоғарғы, ортаңғы, төменгі) бөлініп, Тұран ойпаты батысында Арал теңізіне, шығысында Орталық Қазақстанан оңтүстігінде Қызылқұм мен Қарақұм шөлейтіне дейінгі жерлерді қамтиды. Академик В.В. Бартольдтың анықтамасы бойынша, Тұран – ол «Арал теңізінің бассейні». Сырдың төменгі ағысы осы бассейннің шығыс бөлігін құрағандықтан, оны ғылыми әдебиеттерде Шығыс Арал маңы деп атайды. Шығыс Арал маңының физикалық-географиялық ерекшеліктері өңірдің көршілес халықтармен экономикалық, саяси және мәдени байланыстарының тығыз дамуына мүмкіндік берді. Осы мүмкіндік әртүрлі шаруашылық және мәдени типтердің пайда болуына әкелді. Сырдың төменгі ағысы шығысында Орталық Қазақстанның кең даласымен шектеседі. Батыс шекарасы Арал теңізі жағалауын қамтып, оның сауда-экономикалық байланыстардың дамуында ерекше маңызы бар аймақ болуына ықпалын тигізді. Сонымен қатар, Хорезм оазисімен байланыста болған осы аймақтың жергілікті тұрғындары ғасырлар бойы егіншілік мәдениетін жоғары дәрежеде дамытқан. Оңтүстік бөлігі Оңтүстік Қазақстан территориясымен шектеседі, ортағасырларда бұл өңірде қала мәдениеті жақсы дамыған. Ал солтүстік шекара Батыс Қазақстан жерлерімен іргелес жатыр. Бұл аймақ Орталық Азия мен Шығыс Еуропа мемлекеттерімен саяси және экономикалақ байланыс жасауда үлкен рөл атқарды. 
Арал маңының тарихы бірнеше мыңжылдықты қамтиды. Ежелгі заманнан бастап осы жерде өмір сүрген халықтар Батыс және Шығысты байланыстыра отырып, өзіндік шаруашылық пен мәдени типті қалыптастырды. 
Сыр өңірінде мекендеген сақ, қаңлы, оғыз және қыпшақ тайпалары қазақ халқының этногенезінде ғана емес, Орта Азия, Орталық Азия және Шығыс Еуропаның қазіргі халықтарының қалыптасуында маңызды рөл атқарған. Академик С.П. Толстов Арал өңірінің этникалық тарихының маңыздылығын «Аралдық этногенез түйіні» деген анықтама беру арқылы көрсетеді. 
1946-1990 жылдар аралығында кең ауқымда археологиялық жұмыстар жүргізген  Хорезм археологиялық-этнографиялық экспедиция жұмыстарының нәтижесі неолит дәуірінен бастап кейінгі ортағасырларға дейін Сырдың төменгі ағысында халық тығыз орналасқанын көрсетті. 
Әдіснама. Зерттеу тарих ғылымдарының негізі саналатын тарихилық, обьективтілік принциптеріне негізделген. Зерттеудің методологиялық негізі Сыр өңірінде орта ғасырларда қалалық мәдениеттердің қалыптасу тарихына қатысты дереккөздерін салыстырмалы түрде, ауқымды археологиялық және жазба деректерді пайдаланып, өңдеу болып табылады. Сырдарияның атыраптарындағы жерөңдеуші және көшпелі мәдениеттер арасындағы байланыстардың жалпы теориясын өңдеу барысында, материалдар ғалымдар еңбектерінен кеңінен қолданылған. 
Талқылау. Ортағасырлық деректеде Жошының Хорезм жорығын жазған атақты Жувейнидің көрсетуінше, Жошы Сыр боймен төмен қуалай алдымен Сығанақты, одан кейін  Үзкентті, Баршынкентті, Ашнасты, Жентті алғанын хабарлайды [4, с. 61-63]. Демек Жувейни: «Сыр боймен төмен қуалай» - деп Сырдың төменгі ағсының бастауын Сығанақ қаласы деп көрсеткен. 
В.В. Бартольд келтірген тарихи деректер бойынша: «Үзкент – Сыр бойындағы оғызқыпшақ қалаларының шекарасы: Үзкенттен төменгі қалалар Жент төрелігіне бағынса, одан жоғарғы қалалар қыпшақ елінің қарамағында болған» - дейді. Яғни В.В. Бартольд тарихи оқиғаларға байланысты Сырдың ортаңғы және төменгі ағыстарының шекрасын Үзкент қаласы деген пікір де болған. Ал, ХVІ ғасырда өмір сүрген парсы тарихшысы Рузбихан: «қазақтарда осы тәртіппен Сырдарияның жағасын мекендеген» - деп жазған. Дарияның жоғарғы жағында Ұлы жүз тайпаларының қыстақтары болса, орта шеңінде Орта жүздің, төменгі жағында кіші жүз қазақтарының қоныстары болғанын жеткізеді [4, с. 61-63].  Қазіргі күнде қазақ халқы Сыр бойында осы тәртіппен орналасқан. Сондықтан да Рузбехан келтірген мәлімет біз қарастырып отырған тақырыпты одан әрі қуаттай түсіп, бізге Сырдарияның төменгі ағсын Орта жүз қазақтарымен Кіші жүз қазақтарының бірлесе қоныстанған жерінен іздеу керкетігін көрсетеді. 
1946-1948 жылдардағы ХАЭЭ  жетекшісі С.П. Толстов Сырдарияның төменгі ағысындағы Жанкент, Жент, Асанас, Құмқала т.б. қалаларының көбісін Хорезмнің шеткі аймақтарына жатқызады. Сонымен қатар ол сырдың төменгі ағысының басталу аймағын ортағасырлық Жент қаласының маңы деп оғыздар мен қыпшақтардың шекаралық бөлінген жеріне сүйене отырып жеткізген [9, с. 61-63].. Демек С. П. Толстов бұлай тоқтамды пікір айтуына археологиялық мәліметтер емес, араб-парсы жазба деркетерінің ықпалы болғандығын көрсетеді. 
1971 жылы жарық көрген  «Древние города Казахстана» деп аталатын еңбекте Сырдарияның төменгі ағысына кіретін қалаларды талдап, өзеннің ортаңғы ағысымен төменгі ағсының аражігін ажыратып, былай дейді: «XVI-XVIII ғасырда Сығанақ қазақтарға тиесілі болып, Сырдарияның төменгі ағысындағы ең ірі қалалардың біріне айналды» [3, с. 201]. Демек ғалымдар Сырдарияның төменгі ағысы Қазақ хандығының территориялық бөлінісіне қарай Сығанақ қаласынан басталады деп көрсеткен. 
1973 жылы жарық көрген «Қазақ совет энцклопедиясы» 2 томында ғалым Ә.Х. Марғұлан Сырдың төменгі ағысының тұйықталған жерін аңыздағы Баршынкент қаласының маңынан іздеу керектігін ұсынған. Сонымен қатар ол халық жадында «Баршындария», «Баршынкөл» сияқты тарихи-географиялық атаулардың да сақталғанын айтқан. Демек ғалым Сыр бойының тыныс тіршілігін толығымен түсініп, онда орын алған тарихи оқиғалармен ізі жоғалған көне жолдардың орнын, топономикалық атаулары арқылы анықтап, жоғарыда В.В. Бартольд пен Рузбехан  келтірілген тарихи дерекке келіскен [7, 176 б.]. 
1995 жылы жарық көрген «Ортағасырдағы қыпшақтар тарихы» атты еңбекте  С.М. Ақынжанов араб-парсы деректеріне сілтеме жасай отырып, оғыздар мен қыпшақтардың Сырдарияның төменгі ағысын қатар иемденгенін туралы, олардың арасында өзара саудасаттық қарым-қатынасының жоғары деңгейде болғанын жеткізіп, қыпшақ әскери жүйесінің оғыздарға қарағанда дамығанын және ортақ тілде сөйлегенін баяндайды.Сонымен қатар ол: «ХІ ғасырдың бас кезінде Орта Азияда қыпшақтардың билігі күшейіп, оғыздар Сырдарияның төменгі ағысындағы Женд обылысына қарасты жерлерін тастап оңтүстікке ауа көшті» - дейді [1, с. 174 ]. Демек Жент обылысы аумағына Жанкент, Баршынкент, Асанас қалалары кірсе, сырдың төменгі ағысының шекаралық белдеуі Асанас қаласының маңынан басталды деп айтуға толық негіз бар. 
Сырдарияның төменгі ағысында тағы бір әйгілі қаллардың бірі – Асанас. Қызылорданың оңтүстік-шығысында 50 км жерде орналасқан. Жазбаша дереккөздер бұл туралы 1219 жылы Жошының күштеріне қарсылық көрсеткен қала ретінде хабарлайды. Қалашық Асанасөзектің құрғақ арнасының бойында орналасқан. Соған қарағанда Сырдарияның орта ағысы осы қала мен тұйықталса керек-ті. Жоспары белгісіз және биіктігі 5 м дейін қорғаныс жүейсі сақталған. Шығыс бөлігінде цитадель орналасқан. Археологиялық зерттеулердің арқасында Аснастағы өмір б.д. бірінші жартысынан XV ғасырға дейін жалғасқаны анықталды. Оғыздар, қыпшақтар және Алтын Орда мәдениетімен байланысты керамика топтары жиналды... [2, с.74]. Демек К.М. Байпаков өзінің жоғарыда келтірілген болжамды деректеріне тағы да қосымша Сырдарияның ортаңғы ағысы Асанас-өзекпен тұйықталып онан әрі сырдың төменгі ағысы басталады деген пікірді ұсынады. 
XIII ғасырдың соңына қарай Жошы ұлысының саяси жағдайы экономикалық дамуының объективті себептерінің қысымымен айтарлықтай өзгереді. Қала өмірі гүлденіп,  кең аудандар бастапқыда сансыз мал жайылымдарына берілді. Жошы ұлысы XIV ғасырдың бірінші жартысында Сырдарияның төменгі ағысындағы өз территориясын Отырар қаласына дейін ұзартты» - деп жазады  [5, с. 1-24]. Бұл жерде автор сырдың төменгі ағысның Отырар маңынан басталады деп жергілікті өлкенің тумасы болмағандықтан, Сыр бойындағы қалалардың географиялық орналасуын дұрыс білмегендіктен айтып отырса керек. 
2007 жылы Т. Мәми өзінің: «Кейінгі орта ғасырдағы Арал өңірінің қаллалары (ХІІІХVІІІ ғғ.)» атты еңбегінде Сырдарияның ортаңғы және төменгі ағысындағы ескрткіштерді Арал маңының ескеркіштері деп атап, ғылыми сипаттамалар жазған. Ол осы еңбекте Сырдың төменгі ағысының шекарасы Сығанақтан Аралға дейнгі аумақты алып жатыр деп көрсеткен. Сонымен қатар өз пікірін тарихи тұрғыда дәлелдеуге тырысқан [8, 34 б]. 
Белгілі ғалым С. Жолдасбайұлы көптеген мақалаларында Сырдың ортаңғы ағысымен төменгі бөлігінің шекерасын Сығанақ қаласы болуы мүмкін деген болжамды пікір айтқан [6, 101 б]. 
Қорқыт-ата университетінің аға оқытушысы, археолог Ә. Тәжекеев өзінің мақалаларында: «Сырдарияның төменгі ағысында б. д. І мыңжылдығында тұрақты, өзіндік ерекшелігі бар мәдениет өркендеген» - деп жазады. «Сырдарияның төменгі ағысында бірқатар кезеңнің ескерткіштері бар «батпақты қалалар», «асарлық ескерткіштер» және ортағасырлық қалалар шоғырланған. Бұл ескерткіштердің барлығы шығыс Арал маңына жақын орналасқан. Сондықтан өлкедегі тарихи елді мекендерді Шығыс Арал маңы ескерткіштері» - деп атауға болатынын ұсынған. Бірақ «сырдың төменгі ағысы» терминін жоққа шығармаған. Яғни Шығыс Арал маңы немесе Сырдарияның төменгі ағысы екеуі бір мағананы береді. 
Қорытындылай келе, Шығыс Арал маңы немесе Сырдарияның төменгі ағысы деген терминдерде ешқандай айырмашылық жоқ, аталуы бөлек мағанасы бір сөздер. Десек те бұл аймақты археологиялық қалыптасқан мәдени сөз өлшеміне сүйене отырып Сырдарияның төменгі ағысы деп атаған жөн. Ал, сырдың төменгі ағысының шекарасы мәселесі оның Сығанақтан немесе Асанастан басталғандығы әлі де болса зерттеуді қажет етеді.