ІІ ҚАЗАҚСТАН ЭТНОЛОГИЯСЫНЫҢ ҚҰНДЫЛЫҚ БАҒЫТТАРЫ МЕН БОЛАШАҒЫ




Биыл бірнеше мыңжылдық тарихы бар Қазақ Елінің өз тәуелсіздігін алғанына отыз жыл толғалы отыр. Соған байланысты елімізде осы мерейлі мерекені атап өту жыл басынан бері жалғасып келе жатыр. Осы орайда әрбір ел азаматы  тәуелсіздік елімізге не берді деген сауалға ауыз толтырып отыз жылда қол жеткізген әр саладағы көптеген жетістіктерімізді ауыз толтырып, таңнан кешке дейін зор мақтанышпен айтып бере алады деп ойлаймын. Тарихшы ретінде айтар болсам, тәуелсіздігіміздің бір ғасырдың үштен біріндей уақыты ішінде отандық тарихымыздың жеткен жетістіктері мен табыстары ұшан теңіз дер едім. Тарих ғылымдарының әр саласы мен әр кезеңдеріне қатысты жетістіктердің өзін зерделеп, саралап шығудың өзі жеке арнайы монографиялық еңбекті қажет етеді. 
Тарих ғылымындағы жеткен жетістіктеріміздің бәрі дерлік жетпіс жылдай  Кеңестер Одағындағы қоғамдық ғылымдарға үстемдік құрған ескі методологияның күйреуі мен оның орнына жаңа методологияның орнығуымен байланысты. Бұрынғы маркстік-лениндік методологияның негізін таптық қағидаттар құрап, ол бойынша тарихи үдерістердің дамуы мен тарихи тұлғалардың тарихтағы рөліне таптық көзқарастар тұрғысынан қарау алынды. Соның нәтижесінде Қазақ Елі тарихындағы қаншама хандар мен сұлтандар, билер мен батырлар, ақындар мен шайырлар, қажылар мен дін басылары, яғни халқымыздың әр замандағы кемеңгер  билеушілері, сөзін сөйлеген билері, қорған болған батырлары, рухани көсемдері халықтың тарихынан тыс қалдырылды. Кеңес заманында олар ресми тарихтан орын алмаса да халықтың жадынан шықпады, ауыз әдебиетінде сақталып, ұрпақтан ұрпаққа жетіп отырды. 
Қазақ Елі тәуелсіздігін алар қарсаңында  жетпіс жылдай үстемдік құрған  идеология әлсірей түсті де, тарихтағы «ақтаңдақтарды» шынайы көрсету мәселесі қолға алынып, негізінен кеңестік кезеңдегі жалған, бұрмаланған, теріс көрсетілген тақырыптарға зерттеушілер көңіл аудара бастады. Сол арқылы үстем идеологияға соққылар беріліп, оның шынайы тарихи құбылыстар мен үдерістерді шынайы зерттеуде, тарихи тұлғаларға дұрыс баға беруде дәрменсіз екендігін көрсетті. Сөйтіп, жаңа методологияның қажеттігі туындай бастады. Бірақ та кеңестік жүйеде жаңа методологияны қолдану мүмкін емес болатын. 
Кеңестер Одағының туы жығылып,  Қазақ Елінің көк байрағы желбіреген кезде тарихшыларымыз бүкіл өркениетті елдердің қоғамдық ғылымдар саласында  қолданылып жүрген  жаңа зерттеу методологиясын танысып, оны пайдалана бастады. Оның бұрынғы методологиядан айырмашылығы, оның негізінде жатты. Ол алғашында жаңа, таптық емес қағидат деп аталынып, бара – бара жаңаша атауға ие болды. Қазіргі таңда ескінің орнын ауыстырған методология  - өркениеттік методология деп аталынады. Оның негізінде адам, азамат, халық деген ұғымдыр жатыр. Таптық қағидаттың негізінде халықтың, ұлттың бір бөлігі алынып, тарих үстем таптың көзқарасы тұрғысынан жазылса, өркениеттік қағидаттың негізіне халық, ұлт бөлінбей, толықтай алынады. Ол бойынша қай заманда болмасын, ұлтына, халқына адал қызмет еткен, еңбегі сіңген тұлғалар әділ бағасын алады. 
Осыдан отыз жылдай уақыт бұрын өз тізгінін өз қолына алған Қазақ Елінде тарихшылар жаңа методологияны бірден қабылдап, өз зерттеулерін соған негіздеп жүргізе бастады. Соның нәтижесінде қазақ тарихының  қай дәуірінде  болмасын елінің азаттығы мен жерінің тұтастығы үшін күресіп, қан майдандарда жауларымен алысып өткен қаншама тарихи тұлғаларымыз туған халқымен қайта қауышты және әлі де қауышып жатыр. Олардың есімдерін мәңгі есте қалдыру үшін отыз жыл ішінде елді-мекендерге, қалаларға, аудандарға, көшелерге тарихи тұлғалар есімдері беріліп, ескерткіштер қойылып жатыр. Тарихи тұлғаларымыз сондай марапаттарға әбден лайық болатын! Ештен кеш жақсы дегендей, мемлекетіміздің саясаты да тарихи тұлғаларымызды танып білуге, олардың тарихтағы рөлін анықтауға және сол тұлғаларымыз арқылы жас ұрпақты отансүйгіштік рухта тәрбиелеуге күш салуда. 
Әлі күнге дейін қазақ халқының талай тарихи тұлғалары ауыз әдебиетінде, тарихи жырдастандарда, тарихи аңыз әңгімелерде айтылып жүрсе де, ресми тарихымызға кірмей отыр. Қазіргі кезеңдегі оның ең басты себебіне – жоғарыдан тиым салу емес, керісінше зерттеушісінің болмауы жатыр. Сондай әлі күнге дейін өз зерттеушісін күтіп жатқан тарихи тұлғаларымыздың біріне, өз заманында, яғни XVIII ғасырда елге танымал болып, қолынан найзасы, белінен шоқпары түспеген, ат үстінде бүкіл ғұмырын өткізіп, өз руы мен тайпасының басшысы болған,  өз жұртына есімі ұранға айналып,  қайтыс болғаннан кейін денесі Түркістандағы Қожа Ахмет Яссауй кесенесі жанында жерленіп, жаны мәңгілікке жай тапқан тұлға – матай Тоқпанбет батыр Тұңғатұлы жатады.  
Соған байланысты біз бұл жұмысымызда қолымызда бар материалдарға сүйене отыра, матай Тоқпанбет батырдың тарихи тұлғалық бейнесін айшықтап, оның ел тарихындағы тарихи рөлі мен алатын орнын анықтауды мақсат етіп отырмыз.        
Қазақ шежіресі бойынша найман тайпасы – Орта жүздегі алты тайпаның бірі. Осы жолдардың авторы «Қазақ ру-тайпаларының тарихы» жобасы бойынша жарық көрген үш томдық «Найман» кітабында наймандардың руларына арнайы тоқталған болатын. Онда көптеген найман шежіресіне қатысты мәліметтерді ғылыми тұрғыда саралай келе, бұл көне тайпаның өз ішінде он ірі рудан құралғанына көзімізді жеткізген едік. Олар мыналар:  
1. Терістаңбалы, 2. Қаракерей, 3. Матай, 4.Садыр, 5. Төртуыл, 6. Саржомарт, 7. Көкжарлы,  8. Бура, 9. Балталы, 10. Бағаналы. Бұл аталған он ру шығу тегіне, орналасуына және рулық таңбаларына қарай былайша топтасады: 
1. Төлегетай рулар тобы(немесе төрт Төлегетай) – Қаракерей, Матай, Садыр және Төртуыл рулары. 
2. Ергенекті рулар тобы - Саржомарт, Көкжарлы, Бура. 
3. Ұлытау рулар тобы - Балталы, Бағаналы. 
4. Терістаңбалы руы. 
Барлық найман руларына ортақ ұран – «Қаптағай», таңбасы – V түріндегі белгі. Есімі бүкіл найманның ұранына айналған Қаптағай батыр – матай руынан шыққан тарихи тұлға болып саналады.  Зерттеушілер Қаптағайды XV ғасырда өмір сүрген деп есептейді. Сонымен бірге найман құрамындағы он рудың жеке  өз ұрандары мен рулық таңбалары бар. Мысалы, Садыр руының ұраны – Алдияр, Матай руының ұраны – Бөрібай, Қаракерей ұраны – Қабанбай, Төртуыл ұраны – Баймұрат, Терістаңбалы ұраны  - Жарылқап [1, 47]. 
Ары қарай  шежірені тарқатсақ, Матай руы өз ішінде Аталық, Қаптағай және Кенже атты  үш үлкен рулық бөлімдерге бөлінеді. Кенже – Матайды құрайтын үшінші ру бөлімі. Шежіреші Дәуітбай Мұсабекұлы Кенженің азан шақырып қойған есімі Ізбасар екендігін айтады. Шамасы Матайдың кіші ұлы болғандықтан, Кенже атанған болуы керек. Тарихи аңыз – әңгімелерде  Кенжені (Ізбасар) – Кенже батыр деп айтады. Шежірешілер Кенжеден Мәмбет пен Үмбет атты екі тармақты таратады[2, 105; 3,32-36; 4,126; 5,106]. Одан әрі Үмбеттен Бұланбай мен Қартқұл тармақталып, Қартқұлдан Болат атты жалғыз ата шығады. Кейбір шежірелерде Қартқұлдан Жалауқарт таралады деп көрсетіледі де, одан бірден Сақайды шығарады. Ал басқа материалдарда Қартқұлдың ұлы  Болаттан Тұрсын, Темір атты екі ұл туылады да, соңғысы Темірден Кенжеғара мен Сақай  өсіп шығады. Шежіре бойынша Сақай  - Тоқпанбет батырдың үшінші атасы болып келеді. Сақайдан Тағай мен Қасқа, Тағайдан – Тұңғат, ал Тұңғаттан – Тоқпанбет туылады. Тұңғаттан сегіз ұл туылып, олардың төртеуі жастай әртүрлі жағдайларда қаза табады. Ал қалған төрт ұл: Аманбай, Аталық, Тоқпанбат және Тастемірдің  ұрпақтары өсіп-өніп, бүгінге дейін жетеді [6] Тоқпанбет батыр – осы төрт ұлдың бірі. 
Тоқпанбет батырдың арғы атасы – Сақай мен өз әкесі Тұңғат жөнінде ұрпақтары мен ел арасында тараған тарихи аңыз – әңгімелер көп кездеседі. Алдыменен арғы ата – Сақайға тоқтала кетелік. Ел ішіндегі ауызша материалдарда жиі кездесетін  «Сақай елі» деген сөз тіркесінің мәнін түсіндіре кетсек.    
Ер Тоқпанбет туралы ел арасында кең тарлған тарихи аңыз-әңгімелерді жинастырып, баспалардан шығарып, ақпарат құралдарында жариялап  жүрген жергілікті өлкетанушы Жемісбек Толымбековтың материалдарында  Ер Тоқпанбеттің арғы атасы Сақай мен одан  тарайтын ұрпақтардың аталуы туралы мәліметтер анда-санда кездесіп қалады. Сондай материалдардың бірі былайша мазмұндалады: «Абылай ханның берген батасы құт болып дарып, айтқаны келіп, Ер Тоқпанбеттен ұрпақ «үш тоғыз» өсімтал» өсті, Ер Тоқпанбет өз кіндігінен он бір ұл көріп, бәйбішесінен туған ересек алты ұлы кіші әйелінен туған жас өрім ұлдарды қара жұмысқа салып, езіктеп жүргендерін Ер Тоқпанбет байқап қалып, ауызы дуалы, сөзі қалт кетпейтін Ер Тоқпанбет бәйбішеден туған балаларының озбыр істерін жақтырмай қарғайды. Тілі мір тиіп, бәйбішеден өрбіген жеті сары баланың алтауы қаза табады. Қалғандары Жетібай, Мешітбай, Қоңырбай, Қонысбай, Жолдыбай ұрпақтары қазір кең тарап, өскен үрімдер. Коңырбай нәсілі Байжан батырдан, оның баласы Мырзағұлдан, Мырзағұлдың ұлы Телібай болыстан тоғыздан ұлдар түлеп, ел-жұрт Сақай елін «Тоқпанбеттің тоғызы» деуі, осы жоғарыда келтірілген дәріптен өрбиді»[6]. Сондай мәліметтердің тағы бірі былайша айтылады: «Айна - Сақай елінің қастерлі анасы саналады. Күллі Тастемір мен Ер Тоқпанбеттің ұрпақтары Айнадан (Күзгі) өрбіп тарайды»[7]. 
«…Орта жүз, ой-найманнан Төлек атай, 
Матай, Кенже болғанда елім Сақай, 
Ұраным сыйынатын «Ер Тоқпанбет», Ұрпағы Құлтай батыр болған сондай…»[7]. 
Бұл жоғарыда келтірілген материалдар Ер Тоқпанбеттің үшінші атасы Сақайдан таралған ұрпақтардың көбейіп,  XVIII-XIX ғасырларда Матай ру-тайпалық жүйесінде жеке бір рулық бірлікті қалыптастырғанын көрсетеді. Сөйтіп, Сақай есімі – түпатаға айналады. Жай тұлғаның рудың түпатасына айналуы үшін көп қасиеттер керек екендігі белгілі. Ер Тоқпанбеттің Сақай  атасында осындай қасиеттердің болғанын жоғарыдағы мәліметтер көрсетіп отыр. Тағы бір материалда: « Ер Тоқпанбет 1756-1757 жылдары Шығыс Түркістан жеріне аяқ басқан Қытай әскерімен болған шайқаста Уәйіс сұлтан мазарына жерленген Сақай атасының зиратына сиынып, Қалмақ-Толағай тауының етегінде, одан Аягөз бойында Цинь әскерлеріне ауыр соққылар беруге үлес қосқан»,- деп баяндалады[6]. Ұлы істер алдында киелі аруақтар басына барып зиарат ету – қазақ халқында ежелден келе жатқан дәстүр. Ер Тоқпанбеттің қытай әскерімен соғысар алдында аруақты саналған Сақай атасының басына барып, зиарат етуі атасының белгілі бір дәрежеде киелі, аруақты болғанын көрсетеді.  
XIX ғасырда өмір сүрген  айтыскер ақын, Ер Тоқпанбет батырдың ұрпағы Толғанбай Мырзағұлұлы Түбек ақынмен айтысында: 
«Өлең қонып, түнеген бабам Сақай,   
«Айт» деп тұрса мен неге аңырамын», - деп жырлаған екен[6]. 
Осыған қарағанда батыр бабаның атасы Сақайға басқа да қасиеттермен бірге  өнер киесі де қонады. Осының дәлелі ретінде  кейіннен Сақай әулетінен батырлардан басқа айтыскер ақын да, қобызшы да, емші-бақсы да ұрпақтар көптеп шығады. Біз олар жөнінде Ер Тоқпанбеттің ұрпақтары атты бөлімде жеке қарастырамыз.   
Осылайша, Ер Тоқпанбеттің үшінші атасы Сақайдың жай адам емес,  әрі киелі, аруақты, сонымен бірге рулық бірлікке негіз болған түпата да болған деп санаймыз.  
Ал енді батырдың өз әкесі Тұңғаттың да жай адам болмағанын ауыз әдебиетінің материалдары дәлелдеп көрсетеді. Тағы да Ж.Толымбековке жүгінсек: ««Ататек» өлеңшежіресінде Толғанбай ақын: Тұңғатқа қасиетті тіл тигізбе, тірі боп жер бетінде жүрсең аман», - дейді. «Ақын Сара» кітабында Тәңірберген Қалилаханов «Тұңғат баба сөзді тұңғиық тереңнен тартып сөйлегенінен елінде Асанқайғы атанып кеткен», - деп жазады»[6].     
Тұңғат  өз батасын ұлдарының ішінен ерекшелеп Тоқпанбетке берген екен, қасиетті әкесінің дуасы, сәуегейлігі, ақылы, қайтпас қайсарлығы, батылдығы інісі Тастемір екеуіне бірдей дарыпты[6;7].  
Қарап отырсақ, батырлықтың қалыптасуының бірнеше жолы болса, солардың бірі – ата жолы екендігі белгілі. Қазақ оны «қанында бар» дейді. Тоқпанбет батырдың батыр болуы, есімінің еліне, яғни Кенже тайпасының ұранына  айналуы, берген батасы орындалатындай батагөй болуы, еліне әрі қорған, әрі көсем болуы жайдан жай емес, ата-бабадан үздіксіз жалғасып келе жатқан және әкенің қанымен, берген батасымен  қонған ерекше қасиет деп білеміз. Біз келесі беттерде  ЕрТоқпанбеттің ұрпақтарына берген батасының жеті атаға дейін жалғасын тапқаны туралы айтамыз. Бірақта, өкінішке орай, оның бәрі Кеңестік билік кезінде ғана үзіліп қалады. 
Ер Тоқпанбет жөніндегі материалдардың бәрі тарихи тұлғаны 1705 жылы туылып, 1801 жылы 96 жасында қайтыс болған делінеді. Батыр баба бүкіл XVIII ғасырдағы қазақ халқының басынан өткен зор қуаныштары мен ауыр қайғыларының, керемет жеңістері мен ащы жеңілістерінің, яғни осы ғасырдағы қазақ тарихының куәгері әрі осы тарихтағы негізгі оқиғаларға тікелей қатысушысы болады.   
Тарих ғылымында «Тарихи тұлғаны тану үшін оның өмір сүрген заманын білу керек» деген қағида бар. Осы қағидаға сай, Тоқпанбет батырдың тарихтағы алатын орны мен атқарған рөлін білу үшін  XVIII ғасырдың  алғашқы жылдарынан соңғы жылына дейінгі  Қазақ хандығының ішкі – сыртқы саяси жағдайына, осы кезеңдегі қазақ-жоңғар, қазақ-орыс, қазақ –қытай  қарым-қатынастарына назар аударып көрсек. 
Қазақ Елі өзінің үш мың жылдық тарихында бірнеше ірі-ірі тарихи дәуірлерді басынан өткергені белгілі.  Скиф-сақ дәуірі, ғұн дәуірі, түрік дәуірі, оғыз-қыпшақ дәуірі, Алтын орда дәуірі, Қазақ хандығы дәуірі және тағы басқалары. Бұл дәуірлердің ортақ белгілеріне - сабақтастық және үздіксіздік принциптері бойынша жалғасын тапқан бір этностың нақты бір кеңістік пен бірнеше мыңжылдарға созылған уақыт желісінде тек өзіне ғана тән тарихи, мәдени, рухани ортақ құндылықтарды қалыптастыруы мен оны дамытуы жатады.  Сонымен қатар аталған әрбір тарихи дәуірдің ел тарихында алатын өзіндік ерекшеліктері мен айрықша белгілері  де бар. Ел  тарихындағы өзіндік алатын орны мен маңызы ерекше тарихи дәуірге – Қазақ хандығы дәуірі жатады. Уақыт жағынан алғанда бұл дәуірге - XV ғасырдың ортасы мен  XIX ғасырдың  бірінші ширегі аралығы енеді, ал әлемдік тарих тұрғысынан қарасақ, бұл дәуір - Ортағасырлардың соңғы кезеңі мен  Жаңа заманның алғашқы кезеңдерін қамтиды.      
Хандық дәуірдің уақыт шеңберіне – ұлттық сипаттағы мемлекетіміз Қазақ хандығының тарих мінберіне көтерілген кезі – XV ғасырдың ортасы мен  XIX ғасырдың 20-шы жылдарының бірінші жартысында оның тарих көшінде қалған кезі жатады. ол үш жарым ғасырдан астам  уақытты қамтиды.  Үш жарым ғасырдан астам  тарихы бар Қазақ хандығы дәуірін  өз ішінде саяси тарихтың дамуына  қарай   шартты түрде  екі үлкен кезеңге бөлуге болады. Бірінші кезеңге  – хандықтың  бір орталықтан басқарылып тұрған жылдары жатса, ал – Қазақ мемлекетінің бытыраңқылыққа ұшыраған жылдары – екінші кезеңді құрайды. Керей мен Жәнібек хандар тұсынан  Тәуке хан қайтыс болғанға дейінгі, яғни 1715 жылғадейінгі аралық хандық дәуірдің бірінші кезеңі болса, одан кейінгі Әбілқайыр хан, Қайып, Болат хандар және Жолбарыс хандардан бастап   хандық дәуірдің екінші – бытыраңқылық кезеңі басталады. 
Тоқпанбет батырдың  туған жылы мен жастық шағына қарап отырсақ, ол - хандық дәуірдің өтпелі кезеңіне, яғни біртұтас кезеңнен бытыраңқылық кезеңге ауыса бастаған тұсқа сәйкес келеді екен. Кейбір ауыз әдебиетінің материалдарында Тәуке хан қайтыс боларының алдында ұзақ уақыт төсек тартып жатқан делінеді. Бұл дегеніміз орталық биліктің әлсіреп кеткенін көрсетеді. Осыған байланысты жергілікті жерлерде беделді сұлтандар өздерін хан сайлап алып, жеке дара саясат жүргізе бастайды. Бұл үрдіс ақыр аяғында Тәуке ханның өлімінен кейін Қазақ хандығында бірнеше ұсақ хандардың пайда болуына алып келгені баршамызға аян. 
Қазіргі кезеңде  қазақ тарихында  XVIII ғасырды «батырлар ғасыры» деп атауға толық негіз бар деп ойлаймын. Егерде XV-XVII ғасырларда батырлар есімі ілуде біреуі ғана айтылса, XVIII ғасырды қазақ тарихын батырларсыз көз алдыңа елестету мүмкін емес. Біз оның себептерін ашып көрсетуге тырысалық. 
Осы жерде Қазақ хандығы тарихындағы  бір орталықтан басқарылатын кезең мен бытыраңқылық кезеңдегі сыртқы саяси жағдайларды бір бірімен салыстырып көрсек. Сонда біз, екі кезеңді салыстыру арқылы неге бірінші кезеңде қазақ қоғамында батырлар аз болған және екінші кезеңде кенеттен батырлар көбейіп кеткен сұрақтарға жауап таба аламыз. 
Ол үшін хандық биліктің, оның ішінде билікте отырған ханның ел алдындағы негізгі құқықтары мен міндеттеріне көңіл аударалық. Ол үшін сәл де болса, тарихымыздың тереңіне бойлап көрсек.   
Қазақ хандығы дәуірінегі хандық биліктің Алтын Орда кезеңіндегі хандық билікпен тікелей тарихи сабақтастығы болғандығын ешкім де жоққа шығармайды. Өз кезегінде Шыңғыс хан негізін қалаған моңғолдық хандық билік жүйесі өзіне дейінгі көне түріктердің, ал олар болса, біздің заманымызға дейінгі ғұндардың билік жүйесімен байланысып жатыр. Ондай байланыстар территориялық, тілдік, мәдени, экономикалық, этникалық факторлармен қатар, билік жүйесінің сабақтастығынан да көрінеді. Ежелгі ғұндардағы, көне түріктердегі және Шыңғысхан заманынан бергі моңғолдардағы билік жүйесіндегі жоғары билеушілердің атақ-лауазымдарындағы (титулатура) ортақ белгіге - мемлекеттің негізін қалаған тұлға бойында, яғни әулеттік биліктің негізін қалаған адамның болмысында киелілік қасиеттерінің болғандығына сол замандардағы қоғам мүшелерінің  толығымен сенуі  жатады. Белгілі бір тұлғаның бойында киеліліктің   болуы – оны өз замандастарынан ерекшелеп, ерекше жаратылған, тумысы бөлек, небір асыл қасиеттерге ие етіп көрсетеді. Ал оның ұрпақтары уақыт өте келе ол тұлғаны одан әрі дәріптеп,  оның жаратылысын ерекше тылсым, құпия, адам таңқаларлық ғажайып құбылыстармен байланыстырады да, қорытындысында оның дүниеге келуі Көктің (Аспанның, Айдың, Жұлдыздың,  Тәңірдің, Жаратушының) қалауымен  жүзеге асқан деп есептейді. Ал оның Жер бетіндегі негізгі міндеті адамдарды басқару, оларды бақытты ету болған деп айтылады. Ең бастысы, ежелгі және ортағасырлардағы адамдар сол замандағы билік жүйесіне және оның ең жоғары сатысындағы тұлғаның заңдылығына құдайдай сенген. 
Осылайша, жаңа әулеттің негізін қалаушы тұлға тірі кезінде өзінің атақ – лауазымына немесе қайтыс болғаннан кейін оның тікелей мұрагерлері өздерінің атақ-лауазымдарына Көктің Ұлы екендігін және тағы басқа осындай сипаттағы қасиеттерін қосып жазып отырған. Мұндай дәстүр ғұндарда, түріктерде және моңғолдарда сақталған. Мысалы, ежелгі ғұндардың жоғары билеушілерінде  - ««Көктің қалауымен тағайындалған Ұлы шаньюй», «Аспан мен Жерден жаратылып, Күн мен Айдың қалауымен тағайындалған  ғұнның Ұлы Шаньюйі» деген,  көне түріктердің қағандарында – «Көктен жаралған ұлы Түріктің, ақылды әрі қасиетті Көктің ұлы», немесе «Көктен жаралған кемеңгер Көктің ұлы, түрік қағаны» атты атақ-лауазымдар, ал  Шыңғысхан болса, «Мәңгі Көктің күшімен, Көк пен Жердің қолдауымен даңқымды асырып, көп рулы елді өз билігіме бағындырдым» деп жариялайды, Гүйік қағанның 1246 жылғы Рим папасына жіберген жолдауындағы  мөрде «Мәңгі Көктің күшімен, шексіз Моңғол империясы ханының жарлығы» деп жазылғандығын»,- айтады өз зерттеуінде ресейлік тарихшы В.В.Трепавлов[8, 61-65].  Одан әрі автор ғұн-түрік-моңғол билеушілеріндегі биліктің пайда болуының сатыларындағы ұқсастықтарды былайша тұжырымдайды:  
«1) Көк (Аспан) пен Жер билікке лайықты үміткерді таңдайды;  
2. Оны Жер дүниеге әкеледі, Көк (Аспан) тағайындайды және қорғайды;  
3. Көк қағанға күш береді және оның алдына қойған міндеттерді шешу үшін оған мүмкіндіктер береді;  
4. Көк қағанның барлық істеріне жәрдем береді;  
5. Көк қаған мен оның мұрагерлерінің қуатына кепіл болады;  
6. Қаған мемлекет құрып, оның және өзінің  тағдырын Көкке тапсырады. Мұның бәрі ғұндар мен түріктердің идеясымен сәйкес келеді»[8,66].  
Бұдан көріп отырғанымыздай, ежелгі және ортағасырларда Еуразияның далалық бөлігінде империя деңгейінде мемлекет құрған ежелгі ғұндардың, көне түріктердің және моңғолдардың билеуші әулеттері өз биліктерін  Көктің құдіретімен жүзеге асқан деген сенімдер арқылы  идеологиялық негіздер қалайды. Қазақ хандығы дәуіріндегі хандық билік жүйесі де осы идеологиялық негіздерге сүйенеді. Жалпы қорыта айтқанда, Ұлы Даладағы жоғары билік билеушілерге Жаратушының жарлығымен берілген деген түсінік халық санасына сіңдірілген.  
Сонымен қатар, қазіргі кезеңде зерттеушілер жоғары билікті иеленушінің қандай құқықтары болса, соған сай міндеттері болатынын көрсетіп жүр. [8, 66-67; 9, 62-63]. Ежелгі ғұндардағы жоғарғы билеуші шаньюйдың құқықтары мен міндеттерін С.Г.Кляшторный былай деп түсіндіреді: « а) ғұндарға тиесілі барлық жерлерді, мемлекеттің барлық аумағына басқару құқы болды, соған сай осы аумақтың бәрін қорғау міндеті болды, б) соғыс жариялау және бейбіт келісім жасау құқы мен әскерге жеке басшылық жасау міндеті, в) барлық сыртқы қатынастарды бір қолда ұстау құқы мен мемлекеттің сыртқы саяси бағытын анықтау міндеті, г) бағыныштылардың әрқайсысын өлімге кесу мен өмірін сақтау құқы мен жоғары сот міндеті»[9,62].  
Көне түріктер тарихын руникалық жазба ескерткіштерінің мәліметтері бойынша зерттеп, күрделі зерттеулер жүргізген ірі маман С.Г.Кляшторный түрік қағандары жөнінде өте жақсы сипаттамалар береді. Ол «Орхон ескерткіштеріндегі қаған бейнесі» атты көпшілікке танымал ғылыми мақаласында қағанның билеуші әулеттің жетекшісі бола тұра, сонымен бірге жоғары көсем, сот және абыз, әскердің қолбасшысы міндеттерін атқарғандығын айта келе, олардың да құқықтары мен міндеттерінің  ғұн шаньюйлерінің құқықтары мен міндеттеріне сәйкес келетінін жазады[10,14-15].  
Т.И.Сұлтанов та өз зерттеулерінде Алтын Орда хандарының құқықтары мен міндеттерінің ғұн шаньюйлері мен түрік қағандарымен сәйкес келетінін айтады. Ал өз кезегінде біз дәл осындай ұқсастық пен сабақтастықтарды Алтын Ордадағы хандық билік пен Қазақ хандығындағы хандық биліктер арасынан көре отыра, жалпы, олардың  ежелгі ғұндар шаньюйлерінің,  одан кейінгі көне түрік қағандарының құқықтары мен міндеттерімен тікелей байланысын байқаймыз. Т.И.Сұлтанов Алтын Орда хандары мен қазақ хандарының құқықтары мен міндеттерін ешбір айырмасыз, бірдей деп көрсетеді[11,72;9,354-355].Оның дәлелдеп көрсетуі бойынша алтынордалық хандар мен қазақ хандарының кем дегенде  5 құқықтары мен тікелей солардан туындайтын 5 міндеттері болған. Олар мыналар:  
«1. Хан билеуші әулеттің басшысы және барлық қазақ тайпаларының  ең жоғарғы сюзерені ретінде хандықтың барлық аумағына, ұлыстарға қарасты барлық жерлерді басқаруға құқылы болды, ал соның салдары ретінде оның ең басты міндетіне – сыртқы жаулардан елді қорғау жатты.  
2. Ханның соғыс жариялау және бейбіт келісім жасау құқы болды, одан әскердің бас қолбасшысы болу міндеті туындайды. 
3. Ханның шетел елдермен келіссөздер жүргізуге құқы болды, соның салдары ретінде мемлекеттің сыртқы саяси бағытын анықтау міндеті жатты. 
4. Ханның қоластындағыларды өлтіруге немесе тірі қалдыруға құқы болды, оның салдарына жоғары сот міндетін жүзеге асыру жатты. 
5. Ханның заң шығару және  қоғамның барлық мүшелеріне ортақ жарлық шығару  құқы болды, ол құқықтан ханның өмір сүріп отырған қоғамдық құрылысты және тәртіпті сақтау міндеті туындайды»[9, 354].  
Жоғарыда айтылған ойларымызды түйіндей келе, мынадай ортақ қорытынды жасауға болады. Қазақ жерінде әр замандарда билік құрған билеушілер ең алдымен елдің басшысы, жердің иесі құқығын иелене отыра, елдің бірлігін сақтау мен жердің тұтастығын қорғау міндеттерін атқарған. Ол үшін барлық әскерге қолбасшылық жасау құқығы берілген. Менің ойымша, Керей мен Жәнібек хандардан Тәуке ханға дейінгі қазақ хандары бұл құқықтары мен міндеттерін абыроймен орындаған деуге болады. Олар елді біріктіріп, ру-тайпа батырларына сенім артып, оларды ортақ мақсатқа  бағыттай білген. Қазақ хандығының бір орталықтан басқарылатын кезеңінде жеңіс те, жеңіліс те ханның атында болып, батырлар есімдері хандардың көлеңкесінде қалып отырған.  Сол себепті де хандықтың тұтастық кезеңінде батырлар есімдерінің өте аз кездесуі осыдан деп білеміз. 
Ал енді Қазақ хандығы бытыраңқылыққа ұшырап, бірнеше хандар пайда болып  және олар бір бірімен алысып-жұлысып жатқан кезеңде ел бірлігін сақтау мен жердің тұтастығын қамтамасыз ету міндеттері ру-тайпа батырларының иығына түседі. Сол себепті де XVIII ғасырдан бастап қазақ қоғамында батырлар шоғыры көптеп шыға бастайды. Бұл заңды үдеріс болатын. Ел мен жерді қорғау – бұрын биліктің міндеті болса, енді батырлардың үлесіне тиеді. Қазақтың басқа да батырлары секілді Тоқпанбет  батыр да осы міндетті жас кезінен бастап атқара бастайды. 
Енді Тоқпанбет батыр өмір сүрген замандағы қазақ-жоңғар қатынастарының тарихына қысқаша  тоқталсақ.  
1735 жылы қазіргі Батыс Моңғолия аумағында құрылған Жоңғар хандығы алғашқы күнінен бастап-ақ Қазақ хандығымен жаулық қатынаста болғаны белгілі. Сол тұстағы қазақтың ең басты жауы – шығыстағы жоңғарлар болатын және де екі жақ арасында үлкендікішілі соғыстар, тонаушылық сипаттағы жорықтар бір ғасырдан астам уақыт бойы жалғасып келе жатыр еді. Жоңғарлар – көшпелі мал шаруашылығымен айналысатын халық болғандықтан оларға үнемі жаңа жайылымдар қажет болып отырды. Сондай-ақ олардың шығысы мен оңтүстігіндегі көршісі – алып Цинь империясы олардың жерін бірте-бірте жаулап алып келе жатыр еді. Жаңа жайылымдарға деген қажеттілік жоңғарларды қазақ жеріне көз алартып, басып алуға итермелейді. Жоңғария хандығы  алғашқы күндерден бастап қазақ жеріне тонаушылық жорықтар ұйымдастырады. Батыр хонтайшы(1635-1653) тұсында қазақ – жоңғар арасында үш ірі соғыс болады. Олардың  1635,1643 және 1652 жылдары болғаны тарихтан мәлім. 
1653-1670 жылдары билікте болған Сенге хонтайшы тұсында екі жақ арасында ірі соғыстардың болғандығы тарихта тіркелмеген. Ал Галдан Бошокту(1671-1697) тұсында Жоңғарияның әскери басқыншылық саясаты  барлық көрші елдерге бағытталады. Қытаймен соғыса отырып, ол Шығыс Түркістанды бағындырады, 1680-1683 жылдары Сайрам қаласы түбінде қазақтармен соғыс жүргізеді, Ош пен Андижан өңірлеріне тонаушылық жорықтар ұйымдастырады. Ақыры 1697 жылы 52 жасында, қытай әскерлерінен жеңіліс тауып, өзіне-өзі қол жұмсап өлтіреді.  
1697 жылы Сенгенің ұлы Цеван Рабтанның жоңғар тағына келуімен қазақ-жоңғар қатынасы күрт өзгеріске ұшырайды. Егерде Цеван Рабтанға дейінгі екі жақ арасындағы қарым-қатынастар негізінен тонаушылық сипатта болса, жаңа хонтайшы ол қатынасты басқыншылық сипатқа ауыстырады. Тарихқа жүгінсек, тек қана Тәуке ханның тұсында Цеван Рабтан  қазақтарға қарсы 1698, 1711-1712, 1714, 1715 жылдары ірі жорықтар жасаған екен[12,215]. Бұл жылдар Қазақ хандығындағы бір орталықтан басқарылатын хандық биліктің құлдырап, орнына бірнеше хандықтардың пайда болып жатқан кезі, яғни бытыраңқылық кезеңнің басталған кезі болатын.  
Тәуке ханнан соң билікте болғандар Есім ханның бір ұрпағы  Қайып хан (1716-1718), одан кейін билікке келген Тәукенің үлкен ұлы Болат хан (1718-1723) осы жылдары қазақ қоғамында қалыптасқан ішкі саяси қайшылықтарды ретке келтіре алмады. Орталық атқарушы билік әлсіз болғандықтан жер-жердегі беделді сұлтандар өздерін хан деп жариялап, дербес саясат жүргізе бастайды. Кіші жүзде Әбілқайыр хан, Ұлы жүзде оның туысы  Жолбарыс хан Тәшкенде отырып, дербес билеуші атанады. 1723-1725 жылдардағы жоңғар шапқыншылығы қазақ қоғамындағы қиын жағдайды одан әрі шиеленістіреді. Түркістанда Болат ханның өлімінен кейін Тәуке ханның ұлы Сәмеке хан (1723-1737) таққа келеді, бірақ ол бір орталықтан басқарылатын мемлекеттік жүйені қалпына келтіре алмайды. Ал одан кейін Болаттың ұлы Әбілмәмбет хан (1739-1771) Түркістандағы тақты иеленеді. Кіші жүз бен Ұлы жүздің тайпалары өз хандарына бағынғандықтан, Түркістандағы  Сәмеке, Әбілмәмбет  хандардың  билігі бар болғаны Орта жүз аумағындағы ру-тайпаларға, оның ішінде олардың бір бөлігіне ғана таралады.  Сол себепті олар бүкіл қазақтың Ұлы ханы деп аталмай, бар болғаны Орта жүз хандары деп атала бастайды. 
Орта жүздегі саяси жағдай осы жылдары қиын әрі күрделі болатын. Әбілмәмбет хан негізінен арғын руларына арқа сүйесе, Сәмеке ханның ұлдары Сейіт хан мен Есім хан Түркістан қаласы мен оған іргелес елді мекендерде билік жүргізіп, Әбілмәмбет ханмен тайталасқа түседі. Осы жылдарда Орта жүздің тағы бір ірі саяси тұлғасы Барақ сұлтан ортажүздің найман, қоңырат, қаракесек руларын басқарып, бүкіл Қазақ еліндегі саяси шиеленістің отын одан әрі өршіте түседі. Барақ сұлтанның туған інісі Көшек хан(1750 жылы өлген) найманның садыр руын басқарып, Сайрам қаласында жеке-дара хан болып отырады. 
Қазақ еліндегі осындай ішкі саяси жағдай көрші мемлекетке белгілі болатын. Батыстан ентелеп келе жатқан Ресей де, шығыстан әлсін-әлсін жорық жасап отырған Жоңғария да қазақ қоғамында қалыптасқан саяси жағдайдан барынша пайда табуды көздейді. 1730 жылғы 20 шілдеде орыс тілінде жазылған бір құжаттың қысқаша мазмұны  қазақ еліндегі саяси жағдайды былайша көрсетеді: «...40 мың түтіннен тұратын қазақтарды Әбілқайыр хан  басқарады, тағы да Барақ және Әбілмәмбет деген екі ханы бар. Олар Ұлытау мен Кіші тауды, Сыр, Сарысу және Торғай өзендерін, Қарақұм далаларын башқұрттардан бір айлық жерде көшіп-қонып жүреді. Қазақтардың тағы мынадай қалалары бар: 1. Басты қаласы – Ташкент, оның билеушісі Жолбарыс хан, 2.Түркістан, онда Сәмеке хан отыр, 3. Сайрам, онда Көшек хан билік құрады... »[13, 35-36 – бб.].  
Ш.Ш.Уәлиханов Тәуке хан қайтыс болғаннан кейінгі қазақ елінде қалыптасқан саяси жағдайды қысқаша болса да, нақты былайша сипаттайды: «XVIII ғасырдың алғашқы онжылдықтары қазақ халқы үшін өте қиын уақыт  болды. Жоңғарлар, Еділ қалмақтары, Жайық казактары және башқұрттар қазақтардың ұлыстарын жан-жақтан талап, малдарын айдап әкетіп, адамдарын отбасыларымен бірге тұтқынға әкетіп отырды. Қыстың аяздары мен аштық құдайдың жіберген сынағы тәрізді, халықтың қасіретін одан әрі қиындатып жіберді. Орынборда болған қазақтың бір рубасы халқының жағдайын бір топ тазыдан қашып келе жатқан қоянға теңеген»[14,111].     
Міне, осы жылдарда қазақ халқының батыр ұландары өз қолбасшыларының бастауымен жер үшін, ел үшін жан аямас қан майдандарға шыға бастайды. Сөйтіп, олар хандық билік атқаруға тиісті  ел мен жерді қорғау міндетін өздері атқаруға кіріседі. Осындай абыойлы міндетті атқару қазақтың атақты қолбасшы батырларымен бірге Тоқпанбет  батырдың да мойнына түседі. Текті әулеттен шыққан болашақ батыр, әрі баба атанған тұлға қазақ халқына басына төнген ең қиын кезеңде намысқа салып, алдыңғы шептен көрінеді. 
XVIII ғасырдың 20-шы жылдары қазақ халқы үшін ең ауыр жылдар болды. Бұл жылдары қазақ –жоңғар қатынастарындағы белсенділік жоңғарлар жағында болып, 1697-1727 жылдары Цеван Рабтан және оның орнына келген Қалдан Церен (1727-1745) қазақтарға қарсы бірнеше жойқын жорықтар жасаған еді. Ол жорықтар ішіндегі ең ауыр болғаны 17231725 жылдардағы жоңғар шапқыншылығы болды. Жоңғарлар Ташкент, Сайрам, Түркістан қалалары мен сол өңірлердегі елді мекендерді иеленіп, олардың тұрғындарына ауыр салықтар салады. 
Қазақ халқының ауыз әдебиетінде бұл жылдардағы ауыр да қасіретті күндер «Ақта- бан шұбырынды, алқа көл сұлама» деген атаумен, «Елім-ай» атты  қайғылы әнмен  есте қалды. 
 
Қаратаудың басынан көш келеді,       Көшкен сайын бір тайлақ бос келеді. Қарындастан  айырылған жаман екен, Қара көзден мөлдіреп жас келеді. 
 
Мына заман қай заман,қысқан заман, Басымыздан бақ дәулет ұшқан заман. Шұбырғанда ізіңнен шаң борайды, Қаңтардағы қар жауған қыстан жаман. 
 
Мына заман қай заман бағы заман, Баяғыдай болар ма тағы заман. Қарындас пен қара орынқалғаннан соң, Көздің жасын көл қылып ағызамын. 
 
Мына заман қай заман? Қысқан заман, Бақыт құсы алаштан ұшқан заман. 
Көк аспаннан топырақ, шаң борады, Күні суық қаңтардан, қыстан жаман... 
 
Шәкәрім Құдайбердіұлы қазақ халқының басына төнген осы ауыр күндерді былайша жазады: «...1723 жылы қазақ, қалмақ болып жиылып соғысқанда, қалмақтың бастығы Цеван Рабдан қазақтың көбін қырып, қалғанын қуып жіберген. Сонда қазақтар аш-жалаңаш, жаяу шұбап бір көлдің басына келіп көлді айнала сұлап жатыпты. Сонда бір ақсақал кісі айтыпты: балалар, адам бастан кешкен жақсылықты қандай ұмытпаса, жаманшылық көргенін де сондай ұмытпау керек, біздің бұл көрген бейнетіміздің аты «Ақтабан шұбырынды, алқа көл сұлама болсын» дейді, мағынасы «табанымыз ағарғанша жаяу жүріп, көлді айналып жатқан күн» дегені...»[15,25]. 
Жауға мойынсұнбаған қазақ руларының жекелеген топтары мен бөлімшелері  Орта Азия аумағына көшуге мәжбүр болады. А.И.Левшин өз еңбегінде Ұлы жүз бен Орта жүздің ру бөліктерінің Ходжентке, Орта жүздің басым бөлігінің  Самарқан жаққа, Кіші жүз руларының Хиуа мен Бұхараға кеткендігін айтады[16,69-70]. 
Дегенменде, қазақ руларының барлығы жан-жаққа бытырап қашып кеткен жоқ. Олар мүмкіндігінше жауға қарсылық көрсетті, күш жетпеген жағдайда қазақ жерінің батысы мен солтүстігіне қарай көшеді. Қай тайпаның, қай рудың басшысы мықты, кемеңгер, батыр болса, сол тайпа, сол ру  бұл алапаттан аз шығынмен шығып, аман қалады. Сондай тұлғалардың бірі, есімі Матай руының ұранына айналған Бөрібай батыр болды. Біз оның халқы үшін жасаған ерен еңбектері жөнінде өзіміздің «Матай Бөрібай батыр» атты кітапшамызда айтқанбыз[17]. Сол еңбегімізден бір-екі үзінді келтірсек: 
«...Күнгей жақты қаптаған қалмақ алды, Жетісудың өңірі елсіз қалды. 
Бостырып Үйсін, Найман , Қоңыратты, Жай жатқан қазақтарға лаң салды... 
 
Өлеңге қостым көзбен көрген көпті, Халқымды соғыс, аштық тентіретті. Біразы Найман, Қоңырат, Жалайырдың, Сарысу өзеніне келіп жетті... 
 
Бостырып жалайыр мен наймандарды, Алтай мен Алатауды қалмақ алды. Жалайыр, Найман, Қоңырат Бөрібайға еріп, Сарысу бойына кеп қоныстанды...»[17, 17]. 
 
Тарихи жырдың үзіндісінен қөріп отырғанымыздай, Бөрібай батыр тек өз руын ғана емес, басшысынан айырылған қазақтың басқа да рулары мен бөлімдерін жоңғарлардың талауына бермей, өзі бастап Орталық Қазақстандағы Сарысу өңіріне әкеліп қоныстандырады. Бұл кезде біз сөз етіп отырған кейіпкеріміз  болашақ Тоқпанбет батыр 18-22 жастағы сарбаз ретінде Бөрібай батырдың жанынан табылады. 
XVIII ғасырдағы қазақ –жоңғар қатынастарында жоңғарлар тарапынан бірнеше жойқын жорықтардың болғаны белгілі. Олардың ішінде қазақ халқы үшін  ең ауыр болғаны жоғарыда атап өткеніміздей, 1723-1725 жылдардағы «Ақтабан шұбырынды, алқакөл сұлама» жылдары еді. Қазақ жерінің шығысы мен оңтүстік-шығысы, оңтүстігі Жоңғар хандығына тәуелді болып, қазақ рулары оларға салық төлеуге мәжбүр болды. Жетісу жерінің ең жақсы шұрайлы жайылымдары жоңғар нояндарының меншігіне айналды.  
1723-1725 жылдардағы жоңғарлардың жойқын жорықтарынан орталық, солтүстік және батыс өңірлерде ес жиған халық бірте-бірте өзіне келе бастайды. Жоңғарларға қарсы төтеп беру, оларға қарсы күресу, сөйтіп, бүкіл елді басқыншылардан толықтай азат ету – қазақ билеушілері мен батырларының алдында тұрған ең басты міндет болатын. Бірақ жоңғар әскерлері әлі де болса, қуатты еді. Олар Қазақ жерінің басым бөлігінде үстемдік құрып, қазақтың қалған жерлерін бағындыруды жоспарлайды. Олардың билеушілері Еділ бойындағы қалмақтармен байланыс орнатады да,  әскери күштерін біріктіріп,  Ұлы Далада өздерінің жеке мемлекеттерін құруды жоспарлайды. Шығыстағы жоңғарлар мен батыстағы қалмақтардың бірігуі  болашақ қазақ халқының тағдыры үшін өте қауіпті болатын. Мұндай әрекеттерді болдырмау үшін, ең алдыменен шашырап жатқан қазақты біріктіру қажет болды. Ал ол үшін қазақтың рухын көтеретін кішігірім болса да жоңғарлардың бетін қайтаратын  бір жеңіс қажет болды. Ол жеңіс шамамен 1726/1727 жылы - Сарысу өзенінің бір сағасы Бұланты өзені бойындағы Қарасиыр деген жерде өтеді. Тарихи аңыз-әңгімелерде әр жүздің жігіттерінен жиналған қазақ жасақтары жоңғарларды тас-талқан етіп жеңеді. Кейіннен бұл жер «Қалмақ қырылған» деп аталып кеткен.  
Тарихымызда Бұланты шайқасы деген атаумен қалған бұл шайқас 1727 жылы өтеді. Біз бұған дейінгі матайдың  төртқара руынан шыққан  Апыр батыр туралы жазған еңбегімізде жап-жас қазақ батырының ерлігін ерекше атап өткенбіз. Шайқас алдында дәстүрлі болатын жекпе-жекте жеңіліс көрмеген жоңғар батырын 17 жасар қазақ батырының жер жастандырғандығын баяндағанбыз. Осы шайқасқа 20-ның үстіндегі Тоқпанбеттің де қатысқанын ауыз әдебиеті материалдары баяндайды. Бұл шайқастың қазақтар үшін ірі жеңіспен аяқталғаны белгілі. Осыдан кейін бүкіл қазақ қолын біріктіріп, басқыншы жауды біржолата елден қуу міндеті қойылады. Ол міндет «Аңырақайда» орындалады. Қазақтардан күйрете жеңілген жоңғарлар шегінуге мәжбүр болады. Жау әскерін қазақ жасақтары Ілеге дейін қуады. Бірақта қазақ жерлерін толық азат ету міндеті толық орындалмай қалды. Себебі қазақ билеушілері арасындағы алауыздықтар оны орындауға мүмкіндіктер бермейді. 
Хас батыр майданда шыңдалады дегендей, тарихи аңыз – әңгімелерінің деректерінде Тоқпанбет батыр осы аталған шайқастардың бәріне қатынасады. Тіпті кейбір материалдарда Тоқпанбат батырды осы шайқастарда түмен басы ретінде көрсетеді. Бұл кездерде оның  жасы 23-25-терде болатын. Мүмкін ерекше батырлығына байланысты өз руынан немесе аталығынан жасақталған жасақтың  елу басы немесе жүз басы болуы мүмкін. Бірақта бірден оның осы кездердегі шайқастарда түмен басы, яғни он мыңдық қолға басшылық жасауы асыра айтқандық деп білеміз. Дегенмен де жан алысып, жан беріскен осы шайқастарда Тоқпанбет батыр  көзге түсіп, жұрттың аузына іліне бастаған секілді. 
XVIII ғасырдағы қазақ –жоңғар қатынастарында екінші «Ақтабан» атанған жоңғарлардың келесі жойқын жорықтары 1739-1741 жылдары өтті.    
Тоқпанбет батыр өміріндегі ең бір айтулы кезең осы жылдарда өтеді. «Екінші Ақтабанның» басты оқиғалары тағы да жоңғар шапқыншылығымен тікелей байланысты болғандықтан сол тұстағы қазақ-жоңғар қатынастарына қысқаша болса да тоқтала кетелік. 
1727 жылы жоңғар хонтайшысы Цеван Рабтан кенеттен қайтыс болып, таққа оның екі әйелінен туған ұлдары таласады да, жеңіске Галдан Церен жетеді. Жеңілген Шоно Лоузан Еділ бойындағы қалмақтарға қашып, сонда 1732 жылы қайтыс болады. Ал Галдан Церен болса, жоңғар тағын мықты иеленеді, мемлекеттік басқару жүйесін күшейтеді. Басқаша айтқанда, жоңғар қоғамында оның билігіне қарсы тұрар ешкім болмайды. Тіпті болған күннің өзінде олар өз ойларын ешкімге білдірмей өз ішінде ұстайды. Соның арқасында оның билігі тұсында Жоңғарияда ішкі саяси тұрақтылық қалыптасады. Ал оның қолбасшылық қабілеті көрші елдерге бағытталған жорықтардың көпшілігінде тек жеңіспен аяқталып отырады. Мұндай жағдай Орталық Азия аумағында Жоңғарияның беделін артырады.  
Ал дәл осы тұстағы Қазақ елінің ішкі саяси жағдайына келсек, Аңырақай шайқасы кезіндегі күш біріктіру уақытша ғана болып, шайқастан кейінгі жылдары бұған дейін айтып өткеніміздей, хандар мен сұлтандар арасындағы алауыздық оты қайта өршиді. Кіші жүзде Әбілқайыр ханның Ресейге ант беруіне байланысты Сырдың төменгі ағысы мен Арал маңындағы Әлім тайпаларының билеушісі Батыр сұлтан оған ашық түрде қарсы шығады. 1737 жылы Орта жүз ханы Сәмеке хайтыс болып, оның орнына Болат ханның ұлы Әбілмәмбет отырады. Әбілмәмбет ханның  Түркістанда отырған  Сәмеке ханның ұлдары Сейіт пен Есім хандармен ара-қатынасы онша болмады. Олардың арасында ашық соғыс болмаса да, қарулы қақтығыстар болып тұрды. Басқаша айтқанда, сол тұстағы қазақ билеушілері «ақтабан шұбырынды» оқиғаларынан сабақ алмайды.  
Шартты түрде екінші «ақтабан» деп аталатын қазақ-жоңғар соғыстары 1739-1741 жылдар аралығында өтіп, ол негізінен Орта Жүз аумағындағы тайпаларға бағытталды.  Ал Ұлы Жүз билеушілері болса, Жоңғария билігін мойындап, аманат ретінде бір – бір ұлдарын Жоңғарияға жіберген болатын. Ортажүздіктер Жоңғарияға аманатқа адам беруден бас тарқан еді. Әбден күшейген Жоңғар хоңтайшысы Орта Жүзді бағындыру үшін жойқын жорықтарын бастайды. Жоңғарлар үш жыл ішінде Орта жүз аумағына үш жойқын жорықтар жасап, халықты ауыр зардаптар мен күйзелістерге  ұшыратады.  
«Екінші ақтабанның» алғашқы жорығы 1739 жылдың күзінде басталып, 1740 жылдың қысына дейін жалғасады. Орынбор комиссиясының бастығы В.Урусов Ресейдің Сыртқы істер алқасына жолдаған ресми баяндамасында Орта жүз батыры Жәнібектің жазған хатындағы мәліметтерге сүйеніп, «биылғы жазда Әбілмәмбет хан мен Абылай және Барақ сұлтандардың иелігіндегі жерлерге он бір мың қара қалмақтың келгендігін» хабарлайды.[21,177]. Ал екінші бір орыс дерегі «Ертіс пен Есіл өзендері бойын мекендеген Орта жүз қазақтарына, абақ керей ұлыстарына, Әбілмәмбет пен Барақ сұлтандардың иеліктеріне он бес мың жоңғар әскерлері шабуыл жасап, ауылдарды талқандады,  қыруар мал мен адамдарын алып кетті», -  деп хабар береді[21,180 б.].  
Екі бағыттағы соққының бірі оңтүстіктен, Сырдың жоғары ағысы бойынан, екіншісі, солтүстіктен, Ертіс өзені жақтан жасалады да, тағы да қазақ ру-тайпалары мардымды қарсылық көрсете алмай, орыс шептері мен бекіністеріне қарай шегінеді. Қыс түсіп, қардың қалың болуына байланысты жоңғарлар шабуылдарын уақытша тоқтатады да, мол олжамен кері оралады. Әбілмәмбет ханның иелігіндегі Орта жүз қазақтары адам жағынан да, материалдық жағынан да өте зор шығынға ұшырайды. Жоңғар шапқыншылығы күшейіп тұрған кезде хан тарапынан ел қорғауды, жауға қарсылық көрсетуді ұйымдастыру, оған басшылық жасау секілді істер қолға алынбайды. Алынса да оң нәтиже бермейді. Бұл жорықтан негізінен Орта жүз тайпалары ауыр зардап шегеді.  
Жоңғарлардың екінші жорығы 1740 жылдың күз айларында Орта жүз аумағына қайта басталады. Бұл жолғы жорығында жоңғарлар қазақтар тарапынан ұйымдастырылған кәдімгідей қарсылықтарға тап болады. Орыс деректерінде дәл осы жылы Әбілмәмбет хан мен Абылай  сұлтанның екі мың жасақпен Қалдан Церенге аттанып кеткендігі туралы баяндалады[22, 34].  
1741 жылдың ақпан айында Орта жүзге жоңғарлардың үшінші жойқын жорығы басталады. 30 мыңдық жоңғар әскерін ноян Септен мен қонтайшының ұлы Лама-Доржы басқарады. Бұл жолы да жоңғарлар Орта жүзді көктей өтіп, Тобыл, Есіл  өзеніне дейін барады. Қарапайым халық тағы да көп шығынға ұшырайды. Жоңғарлардың осы үшінші жорығында Орта жүз сұлтаны Абылай жоңғарларға тұтқынға түседі.   
Сондай-ақ үшінші жорық барысында Орта жүз сұлтаны Барақтың да жасағы жеңіліске ұшырайды. Қазақтың бірнеше аты шыққан батырлары жоңғарлар қолына тұтқынға түссе, бірнешеуі ұрыс үстінде қаза табады. Олардың ішінде Матай руының әрі батыры, әрі биі Бөрібай батыр да болған. Бұған дейін жазғанымыздай, жоңғарларға қарсы күресте матайдың төртқарасынан шыққан Апыр батыр да «екінші ақтабанның» алғашқы жылғы соғысында ерлікпен қаза табады.  
Біздің кейіпкеріміз Тоқпанбет батырдың осы екінші «Ақтабан» жылдарында нағыз батыр болып қалыптасты деуге толық негіз бар. Жоңғарлардың 1739-1741 жылдардағы жойқын жорықтарының мақсаты – Орта жүз тайпаларын бағындырып, салық жинау және билеушілері мен беделді адамдарының ұлдарын аманатқа алу еді. Қазақ жасақтарының қарсылықтары олардың бұл мақсатына жетуіне мүмкіндік бермейді. Бөрібай батырдың қазасынан кейін Арқа жақта уақытша мекендеген матайлардың арасынан Тоқпанбет батырдың рөлі артып, абыройы жоғарылай бастайды. Бұл кезде оның жасы орда бұзатын 34-36 жастар шамасында еді. 
Жоңғар хандығы тарихының соңғы 13 жылын(1745-1758) - оның күйреу кезеңі деп атауға болады. 1745 жылы атақты хоңтайшы Галдан Церен қайтыс болып, артында оның үш ұлы мен бірнеше қызы қалады. Үлкен ұл - Лама-Доржы – 19 жаста, ортаншы ұл -  Цеван Доржы Аджа Намжил – 13 жаста, ал кіші ұл – Цеван Даши – 7 жаста болды. Галдан Цереннің өсиеті бойынша билікті ортаншы ұл – Цеван Доржы Аджа Намжил иеленеді. 4 жылдан кейін, яғни  1749 жылы үлкен ұл Лама Доржы қастандықпен інісін өлтіріп, жоңғар тағын басып алады. Ал Жоңғарияның беделді нойандары болса,  жаңа билеушіні мойындай қоймайды да, оған қарсы қастандық ұйымдастырады. Бірақ ол сәтсіз аяқталып, оған қатысушылар қатаң жазаланады[12, 281-282]. Осылайша, жоңғар тағы үшін күрес барысында жаңа үміткерлер шығады, олар ең беделді нойандар – Әмірсана мен Даваци болатын.  Алғашында екі нойан хоңтайшыдан жеңіліс тауып, Жоңғариядан қашуға мәжбүр болады. Олар 1751 жылдың күз айларының бірінде  Орта жүздегі Абылай сұлтанды келіп паналайды[12, 286]. 1753 жылдың басында Лама Доржы өлтірілгенге дейін қазақ-жоңғар қатынасындағы басты саяси мәселе, осы – қашқын нойандарды кейін қайтару болады. 
1745 жылы Жоңғарияда басталған саяси дағдарыс ол мемлекеттің 1750-ші жылдар шамасында құлдырай бастағанын көрсетті. Өз кезегінде Абылай сұлтан Жоңғариядағы ішкі саяси ахуалды жіті бақылап отырды да, оның одан әрі өрши түсуіне ықпал етеді. 1751 жылы Абылайды келіп паналаған жоңғарлық екі нойан – Әмірсана мен Давациды қазақ сұлтаны екі жақты қарым-қатынастың құралы ретінде пайдаланады. Лама Доржының Орта жүзге жіберген елшісіне  Абылай сұлтан халықтың әдет ғұрпы бойынша иесінен қашқан итті кейін қайтармайды деп жауап береді. Бұдан кейін Лама Доржы қазақ қоғамындағы ең беделді, ең сыйлы, жасы үлкен Ұлы Жүздің билеушісі Төле биге бет бұрады. Бұл кезде Ұлы жүз әлі де Жоңғарияға тәуелді болатын. 1752 жылы Төле би Жоңғар билеушісінің  шақыртуымен Лама Доржының Ордасына барып қайтады[18,146]. Бұл жерде Төле би мен Лама Доржы арасында қандай тақырыпта әңгіме болғанын болжау қиын емес. Төле бидің тек Ұлы жүзде ғана емес, бүкіл қазақ қоғамындағы рөлін дөп басып білген жоңғар хоңтайшысы Абылай сұлтанды паналап отырған  екі нойанын қайтаруға күш салуға тапсырма берген дейміз. Жоңғариядағы ішкі саяси жағдайды жіті бақылап  отырған Төле би кейін оралысымен Абылай сұлтанға хат жазып, қашқын нойандарды ұстап бергеннен қазаққа пайда жоқ екенін айтады[18, 146]. Абылай сұлтан да сондай ойда болса керек.  
Ақыры 1753 жылдың басында  екі нойан Абылай сұлтанның   тікелей қолдауымен Лама Доржыға кенеттен жорық жасап, оны өлтіреді. Билікке алдымен Даваци келеді. Бір жылға жетпей, Даваци мен Әмірсана арасында жаңа қайшылық басталып, Жоңғариядағы саяси күрестің оты одан әрі қайта өршиді. Бұл күрес барысына Абылай сұлтанның белсене  араласқаны белгілі. 
Қазақ-жоңғар қатынасындағы 1745-1758 жылдар аралығы қазақ халқының жоңғарлардан туған жерін азат ету үшін күреске шығып, оны толығымен жеңіспен аяқтаған кезеңі болып есептеледі. Бүкілхалықтық сипат алған азаттық күресінің жетекшісі Абылай хан болса, оның сенімді серіктері әр ру мен тайпаның өкілдері болса да, есімдері бүкіл қазаққа танылған батырлар болды. Олар – Қанжығалы Бөгенбай батыр, Қаракерей Қабанбай батыр, Шапырашты Наурызбай, Шақшақ Жәнібек батыр, Керей Ер Жәнібек, Баян батыр, Райымбек батыр, Малайсары батыр және тағы басқа ондаған, тіпті жүздеген батырлар еді. Осы аталған батырлар арасында матай кенже Тоқпанбет батыр да ерекше орын алады. Осы жылдардағы оның ерліктері ұрпақтарының жадында қалып, күні бүгінге дейін тарихи аңыз-әңгімелер ретінде бізге дейін жетіп отыр. 
Ер Тоқпанбеттің Абылай ханның көзіне түсіп, батасын алған кезі 1745 жылдан кейінгі шайқастардың бірінде болса керек. Ел арасында кең таралған тарихи аңыздардың бірінде Тоқпанбет батыр қатарынан үш мәрте жекпе жекке шығып, үшеуінде де жауын жеңеді. Жеңіске жеткен батырға дән риза болған Абылай хан «үш тоғыз өсімтал бол» деп бата беріпті. Ханның берген батасы қабыл болып, Тоқпанбет батырдың кіндігінен он бір ұл болып, ұрпағынан үш мәрте тоғыз тарап, өркені өсіпті[19, 215-216]. Бұдан басқа Тоқпанбет батыр туралы ел арасында таралған тарихи аңыз-әңгімелер жетерліктей. Соларды ерінбейжалықпай жинастырып жүрген, әр түрлі басылымдарда жариялап жүрген жергілікті өлкетанушы Жемісбек Толымбеков  материалдарының   бірнешеуіне назар аударып көрелік. 
«Тархан Жәнібек пен Ер Тоқпанбет арасында жақсы қарым-қатынастар орнапты. Оған салдар тархан Жәнібектің қалмақ нәсілді қызынан туған екінші ұлының есімі Тоқпанбет деп аталады. Бас сардарбек Қанжығалы Бөгенбай батыр Ер Тоқпанбетті 10 мың қол, яғни бір түмен, басқаруға тағайындапты. Он мың әскери құрылымды басқарған батырға ту беріліпті. Ер Тоқпанбеттің басында жамбыкөз алтыны, бөрі басы мен ай бейнесі бернеленген ақ туын Қожамұратұлы Балтабай ақсақал 1930 нәубат жылдарға дейін сақтап келіп, жамбы көзін өзі алып жерге көміп, ал тудың матасын ұрпақтары ырымдап, кішкенеден паршалап, бөліп алыпты.  Ер Тоқпанбеттің ұстанған қылышы туралы ел аузында: 
«Күмістен нақыстаған алтынменен, 
Қылыштың жарқылдайды балдақшасы», – деген сөз қалыпты. Басына киген дулығасының төбесі «туған айдай» болған делінеді. Бөгенбай батыр бас болып, Қазақ қолы 1753 жылы күзде Сайын-Бөлек пен Үнемкей-Жырғал ауылдарын шауып, Жоңғардың Дэрбет пен Хойт ауылдарын тоздырып жібереді. Бұл шабуылда Ер Тоқпанбет мыңдығы табысты жеңіс, ерліктер көрсетіпті. 
Жоңғар билеушісі Лама Доржы 1754 жылы 10 мың қолмен Қазақ еліне шабуылына Абылай хан басқарған қазақ қолы жеңіліске ұшырап, 300-дей сарбаздарынан айырылады. Осы соғыста Тоқпанбеттің өзі жауға жұмсаған туған інісі Тастемір батыр мерт болады. Абылай хан қарымта қайтару негізінде 1755 жылы жазда екі бағытта Жоңғарларды шабады. Ер Тоқпанбет бес қаруын асынып, інісі үшін кек алуға аттанады. Абылай хан басқарған қазақ қолы Лама Дабашының қыруар әскерін Талқы асуынан асырып, Қорғас пен Құлжаға дейін тықсырыпты. 
«Серіктас» деп аталатын бекініске Қазақ жерлерінен шегінген Жоңғар әскерлерінің қалдықтары жиналыпты. Бөгенбай сардарбек бастаған жасақта Ер Тоқпанбет, Бөрібай батыр, Баян батыр, Малайсары батыр, Жауғаштың ұлы Шоқпар батыр болып, барлау жұмыстарын да атқарыпты. Қаптағай Бөрібай батыр мен Басентиін Малайсары батыр осы соғыста мерт болыпты. Серіктас соғысы 1756 жылы өтіпті. 
Ер Тоқпанбет түменімен қатысқан 1754 жылғы Қапал-Арасан маңындағы Қазақ-Қалмақ соғысы қазақтардың  жеңісімен аяқталған. Ер Тоқпанбет – Лай судағы «Қанды жап» келісімінің алдында, қолбасшы Бөгенбай батырдың басқаруымен Жоңғарды Тарбағатай, Итарқадағы Қоймаңырақ, Қозымаңырақтан қуған батырлардың бірі болған. 
Ер Тоқпанбет 1756-1757 жылдары Шығыс Түркістан жеріне аяқ басқан Қытай әскерімен болған шайқаста Уәйіс сұлтан мазарына жерленген Сақай атасының зиратына сыйнып, Қалмақ-Толағай тауының етегінде, одан Аягөз бойында Цинь әскерлеріне ауыр соққылар беруге үлес қосқан. 
Ақмолданов Сатыбалды: «Әкем көп айтушы еді. «Тоқпанбет» деп батырдың тікелей есімін тірі кезінде ешкім атамаған. Шөңкедей киелі қасиеті болып, Тоқпанбетті «Шөңкей» деп лақап есіммен атапты», – деген деректі 2012 жылы айтқан болатын. «Матай Шөңкей» деген батыр туралы тарихта айтылған. Шөңкенің  киесі: арланнан сырттан, құстан сұңқар шыққан сияқты екен. Адам баласының да жаратылысынан шөңкедей өзгеше, оқшау, киелі, дара ерекшеліктері мен мұндалап көзге түсетіні шындық. Мұның бір саласын ғылым тілінде ‹гипноздық қасиет› деп атайды. Ер Тоқпанбеттің тумысынан осындай киелі, әулиелік қасиеті болғандығы ұрпақтан ұрпаққа жеткен. Тарихшы Құрбанғали Халиди (1843–1913 ж.ж.) «Тауарих хамса» деген еңбегінде: «Абылай хан заманында батыр, сардар болғандар: Қаракерей Қабанбай, Алтыбай батыр, Ақтанберді батыр, Еспенбет батыр, Матай Шөңкей батыр, Керей Жәнібек батыр, Бура Ақпантай батыр, Қанжығалы Бөгенбай батыр, Бәсентиін Малайсары батыр», – дей келе: «Қазақтар шабуылға шығатын екінші жазда Торғауыттардан неше мың адам аттанып, өткен жорықтың есесін қайтару мақсатымен Шыңғыс тауына келген. Қазақтар аттанып Қоңыршәулі тауына келгенде батысқа өткен Қалмақтардың іздерін байқайды. Қазақтар: «Келген Қалмақтар тыныш жатпас, бір жақты ету керек», – деп кеңесті. Қалмақтардың қайда екенін анықтау үшін Матай-Шөңкей батыр Далақу деген жүйрік атына мініп, жан-жақты барлап, «осы тауда болар» деп шамалап жүргенінде, оны Қалмақтар көріп қалып, не қылып жүрген «бейсауат адам» деп жабыла қуады. Шөңкей батыр жүйрік атымен жеткізбей қашып, тосқауылда тұрған өз жасақ әскері жатқан жерге тура бастап әкеледі. Тосқауылда тұрған өзінің жасақ әскері әр жерден қалмақтарға тиіп, ұбап-шұбап келе жатқан Қалмақ әскерін бас-аяғын жидырмай, қырып салады. Қырылған Қалмақтардың жалпы саны үш мыңдай, бағзылар бес мыңдай дейді. Қазақтың бес жүз қолынан бір төре мен тоғыз адамы ғана шығын болған екен», – деп жазып баяндайды. Қалмақ-Қазақ соғысында Қалмақтар мұндай дәрежеде жеңіліп, масқара болып абыройдан айырылып көрмепті. «Есенгелді» атты дастанында Саурықұлы Досбер: 
«Ту тігіп, тұлпар мініп, әскер бастап, 
Матайдың бір батыры Шөңкей келді», – дейді»[6]. 
Осы келтірген ауыз әдебиетінің материалдарын нақты тарихи оқиғалармен салыстырып қарар болсақ,  Ер Тоқпанбет қатысқан оқиғалардың өмірде нақты болғандығына көзімізді жеткіземіз. Жоғарыда айтып өткеніміздей, қазақ жерлерін жоңғар басқыншылығынан азат ету 1750 жылдан кейін, басталады. 1750-1757 жылдар аралығында Абылай ханның басшылығымен қазақ әскерлері небір шайқастарда жоңғар әскерлерін талай рет жеңілістерге ұшыратады. Осы шайқастардың бел ортасында бүкіл алашқа есімі танымал болған түмен басы Тоқпанбет батырдың есімі ерекше аталады. Өз заманында замандастарының арасында зор құрметке ие болған батыр бабаның ерліктері ұрпақтарының есінде мәңгі сақталып, күні бүгінге дейін аңыз-әңгіме түрінде бізге жетіп отыр. Елі үшін, жері үшін жан аямай күрескен Тоқпанбет батырдай бабаларымыздың арқасында қазіргі Қазақ Елінің аумағы бүгінгідей көлемде болып отыр. Сол себепті де қазақ халқы осындай тұлғаларымызға мәңгі қарыздар және олардың есімдерін енде ешқашанда ұмытпақ емес.      
Тоқпанбет батыр қол бастаған қолбасшылығымен қатар, ел басқарған көсем де болған. Алғашқы «Ақтабан шұбырынды» жылдары матай Бөрібай батырдың басшылығымен Орталық Қазақстан өңіріне кеп уақытша қоныстанған ел, жаудың беті қайтып, жерлеріміз  азат етілгеннен кейін, бұрынғы туып өскен мекендеріне  қайта орала бастайды. Рулықтайпалық жүйеде әр ру мен ру тармақтарының, бөлімдері мен бөлімшелерінің, оларға қарасты ауылдардың малдары мен жандарын орналастыру, оларға қысқы және жазғы жайылымдарды, қыстауларды анықтау сияқты жұмыстарды шешу ақылдылық пен шешендікті, кемеңгерлік пен данагөйлікті қажет етеді. Осы қасиеттердің бәрі біздің кейіпкеріміздің бойынан табылып, үш матай елін жаудан азат етілген өңірлерге қоныстандырады. Бұл туралы нақты деректі біз Шәкәрім Құдайбердіұлының «Еңлік-Кебек» дастанынан кездестіреміз. Өлең түріндегі жыр дастанның бізге қатысты мәліметтерін қара сөзбен берсек, мазмұны қысқаша былайша келеді: «... 1723 жылғы «Ақтабан шұбырындыда» қалмақтан қашқан ел Саумал көлді айнала сұлап жатыпты. Сонда Шақшақ Жәнібек: құдай қалаған күні қалмақтан кек аламыз деп әуделесіпті. Арғындар Есіл, Нұра, Сарысу, Қарқаралы, Шалқар көл, Ұлытауға көшіпті, Арғынның Жеті Момыны олардан өтіп, Ор,Елек, Ойыл, Қиылды қыстап, жазда жайлау үшін Мұғаджар тауына барады. Кіші Жүз ханы Әбілқайырдың орысқа қарамаққа берген уәдесінен кейін Жеті Момын қайта ауып, Ырғыз, Торғайға келіпті. Абылайдың заманында қазақтар бірігіп, қалмақты қуып,Тарбағатайдың шығысын қалмақтан босатады. Олар Шәуешектен, Нұржайсыннан ары қашады. Ал босаған жерлерге қазақтар келіп орын басады. Шыңғыстау босады деген хабар Жеті Момынға жетіп, олардың жартысы ата-қонысқа көшеміз десе, Атығай, Қарауыл, Бәсентиін осында қала береміз деп көшпей қалыпты. Біздің ел әне-міне деп жүргенде Шыңғыстауға найманның Матайы келіп қоныстанады. Тобықты мен Қанжығалы көшіп келе жатып, Матайдың Шыңғыстауға қоныстанғанын естиді де, орта жолда қалып қояды. Ал, шамамен 1780- ші жылдарға таяу тобықтыларды Мамай батыр Шыңғыстауға жеткізіп, Орда, Көкен, Ащысу, Доғалаңға орналастырады»[20,291-294]. Сол Шыңғыстауда Ер Тоқпанбеттің есіміне байланысты жер-су атаулары әлі күнге дейін сақталып отыр. Осыдан бірнеше жылдар бұрын «Ер Тоқпанбет» қоғамдық қорының белсенділері Шыңғыстауға барып, ондағы батыр есіміне қатысты «Тоқпанбет қыстауы», «Тоқпанбет өзені», «Тоқпанбет бейіті», «Ер Тоқпанбет қонысы» деген жер-су атауларының әлі күнге дейін сақталып тұрғандығына көздерін жеткізіп қайтты[23].  Ж.Толымбеков болса, «Заңғар жазушы Мұхтар Әуезовтың «Абай жолы» роман эпопеясын оқығанда «Тоқпанбеттің – шыңы, төскейі, жазығы» деген, жер атаулары жиі ұшырасады. Ұлы Мұқаң романды зерттеп жазғаны мәлім. Ендеше Мұқаң Ер Тоқпанбет жөнінде білді. Заман талабына сай келмей, жоңғар жойқыны жайында жаза алмады» - деп ұлы жазушының Ер Тоқпанбет жөнінде жазуға мүмкіндігі болмағанына өкінішін  білдіреді[7]. 
Біз бұл жоғарыда келтірген деректерімізді түйіндесек, Ер Тоқпанбеттің соғыстан кейінгі, яғни жоңғарлардан қазақ жерлерін азату соғысынан кейінгі  жылдары өзіне қарасты ел-жұртын қоныстандырумен айналысып, ру басы, тайпа басшысы болғанын көреміз. Ру басы не тайпа көсемінің міндетіне – шаруашылық мәселелер: көш-қон мәселесі, жайылымдар мәселесі, бұлақ, құдықтарды иелену және тағы басқалар; әдет-ғұрып және құқықтық мәселелер: жер дауы, жесір дауы, кісі өлімі, айып, құн төлеу,  барымта, ұрлық-қарлық және тағы басқалар; көрші рулармен немесе тайпалармен қарым-қатынастар мәселелерін шешіп билермен, кеңесшілерімен бірге шешіп отырған. Ел басқару қабілеті мен ерекше  қасиеттерге ие болған Ер Тоқпанбет әділ, турашыл болған секілді. Аңыз-әңгімелерде ол жөнінде бірде бір жағымсыз мәліметтер кездеспейді. 
Ер Тоқпанбеттің бойындағы ерекше бір қасиетіне көріпкелдігі, болжағыштығы, арқалы аруақтылығы, берген баталарының орындалатындығы жатады. Мұндай қасиеттердің бәрін жинақтай келе,  киелілік деп, мұндай қасиетке батыр бабамыз да ие болған дейміз. Бұған дейін айтқанымыздай, батырдың әкесі Тұңғат киелі қасиетке ие болып, оны ұлы Тоқпанбетке қондырыпты. Бұл қасиет батырдың інісі Тастемірге де   дарыған екен. 
Тоқпанбет батырдың батасының кімдерге бергендігін Толғанбай ақын Мырзағұлұлы былайша жырлайды:  
«Хан Абылай бата алған Бөгенбайдан, Ер Тоқпанбет бата алған Абылайдан. Абылай хан, Ер Тоқпанбет Сұлтанда екен, Жаратқан орын берген жақсы жайдан. Ер Тоқпанбет бата берген Айтқожаға, Басына бақыт қонбай ер оза ма?! 
Бабекеге, 
Нәсілі әулиеден шын тазаға. Бабеке бата берген Мұжық биге, Әруаққа қасиетті тілмен тиме. Мұжық би бата берген Шонды биге, Тірлікте жігіт түсер неше күйге. 
Шонды би бата берген Телібайға, Телібай үлгі болған «үш Матайға». 
Орта жүз, ой-найманнан Төлек атай, 
Матай, Кенже болғанда елім Сақай, 
Ұраным сыйынатын «Ер Тоқпанбет», Ұрпағы Құлтай батыр болған сондай»[6]. 
 
Ер Тоқпанбеттің батасы дарыған Айтқожа, Бабеке, Мұжық, Шоңды, Телібай есімді адамдар Ер Тоқпанбеттің және інісі Тастемірдің ұрпақтары. Олардың  бәрі өз заманындарында ел-жұртқа сыйлы боп, абыройлы болып, әділ, турашылдығымен ел есінде қалады. Алардың зираттары қазіргі күндері Ақсу ауданының аумағында жатыр. 
Батырдан бата алған тұлғалардың бәрі өз замандарында белгілі болып, әділдігімен, турашылдығымен елінің есінде қалады. Тіпті оны «батасы жеті атаға дейін дарыған» деп айтады. Ұзақ жасаған  батыр баба өз бойындағы киелі қасиеттерді біліп, «Кімде – кім жаны қиналғанда,  аузына есімімді алса, аруағым соны қолдайды!» – деп, өсиет қалдырыпты дейді ел аузындағы әңгімелерде[6].  
Ер Тоқпанбеттің алтын үзік, шашақты ақ түсті туы болыпты. 1930-шы жылдардың  қуғын-сүргінінде ұрпақтары  кішкене бөлшекке паршалап, титімдей қылаудан, «ырымға» деп бөлісіп алыпты.  
Енді Тоқпанбет батырдың жеке басындағы қасиеттерді талдай келе, оның бойында кемінде үш басты қасиеттің болғанын көреміз. Олар – батырлық, билік және киелілік. Мұндай қасиетке ие болған тұлғалардың өз руына есімі ұран болатыны заңдылық. Біз есімі ұранға айналған тұлғалардың өмір жолы мен тұлғалық бейнесін зерттеу барысында осындай заңдылыққа көзімізді жеткізген болатынбыз. Біздің бұл тұжырымымызды Матайдың Кенже руының ұраны - Ер Тоқпанбет екендігі толық дәлелдейді. 
Алдыңғы беттерде Ер Тоқпанбет туралы аңыз-әңгімелерді келтіргенімізде  оның «Шөңкей батыр», «Қолағаш баба» секілді тағы да жанама есімдері болғанын байқағанбыз. Не себепті «Шөңкей батыр» атанғаны айтылды. Жалпы, қазақтың әдет-ғұрпында  Ер Тоқпанбет секілді әрі батыр, әрі ру басы және әулиелік қасиеті бар адамдарды ел ішінде әсіресе, әйелдер мен келіндер жанама атаумен айтатын болған. Шөңкей батыр атауы осылай пайда болған деуге болады. Ал «Қолағаш баба» деген жанама есім батырдың жасы мен қайратына байланысты айтылған деуге болады. Әулиелі, киелі, елге танымал болған батыр  адам ұзақ жасаса, оны «баба» деп жатады. Екінші бір себебі 90-нан асқан тұлға шөберенің ұлын, яғни шөбере көріп, баба атануы мүмкін. Ал «Қолағаш» деп атануы ұзақ өмір сүрсе де батырдың қайраты қайтпай, күші бойында сақталуынан деп ойлаймыз.    
«1705 жылы дүниеге келген батыр баба  бір ғасырға жуық, яғни  96 жас  өмір сүріп,   1801 жылы қайтыс болыпты. Өзінің өмірден өтетінін алдын-ала сезіп, батасын інісі Тастемірдің ұлы Айтқожаға берген екен.  Айтқожа да  ұзақ өмір сүріп, 102 жас жасайды. Бабасы секілді ол да  халқына жаққан,  білікті би болады. «Менің мәйітімді «аманаттап» уақытша жерлеңдер! Немерем Құлтай батыр жорықтан аман оралса?! Сол шешеді тұрағымды!» – деп Ер Тоқпанбет артындағыларға ақтық тілегін жеткізіпті. Мешітбайдың ұлы  Құлтай батыр жорықтан есен оралып, атасының мәйітін, қозы жауырын алтынға жер сатып алып, Түркістанға, Абылай хан жерленген жерге жерлепті», - делінеді[6]. 
Қазіргі кезде Түркістан қаласындағы «Әзірет Сұлтан» мемлекеттік тарихи- мәдени қорық-мұражайының ғылыми қызметкерлері кесенеде сақталған құлыптастардағы жазуларды анықтап оқу барысында көптеген тұлғалардың есімдерін қайта жаңғыртып жатыр. Бүгінгі күндері тынбай ізденістердің арқасында кесене маңына жерленген 200-ден аса тарихи тұлғалардың есімдері анықталды. Сол тізімнің ішінде №152-ші болып «Найман Тоқпанбет батыр Тұңғатұлы (Қолағаш баба)» деген жазу тұр. 
Кезекті бір қазақ – жоңғар ұрысы алдында екі жақтың батырлары ежелгі дәстүр бойынша жекпе жекке шығады. Тоқпанбет батыр үш қарсыласын  жер жастандырып, Абылай ханның, бас сардар Қанжығалы Бөгенбайдың көзіне түскен екен.Шайқастан кейін батырдың ерлігіне әбден риза болған Абылай хан   «Үш мәрте тоғыз! Өсімтал бол!» – деп бүкіл жасақтар көзінше дұға оқытып, бата беріпті. Хан батасы қабыл болып, Ер Тоқпанбеттің ұрпақтары өсімтал болады, қаулап өседі. Шежірелік және ауыз әдебиетінің материалдарына сүйенсек, батыр бабаның кіндігінен он бір ұл дүниеге келген екен. Сол ұрпақтар ішінде Жетібай, Мешітбай, Қоңырбай, Қонысбай, Жолдыбай секілді ұлдарынан ұрпақтар өсіп-өніп отыр. 
Шежірелік материалдарда Ер Тоқпанбеттің ұлдары ішінде Қоңырбай мен Қонысбайды батыр болған деп  айтады. Бірақ олардың батырлығы туралы мәліметтерді кездестіре алмадық. 
Ер Тоқпанбеттің кіндегінен тараған ұрпақтар ішінде Құлтай батырдың есімі ерекше аталады. Батыр бабаның Мешітбай атты ұлынан туған немересі Құлтай өз заманына танымал батыр болыпты. Ер Тоқпанбет көзі тірісінде ел ішіндегі күрмеленген мәселелерді шешуде осы немересін жұмсайды екен. Сондай тарихи аңыз-әңгіменің мазмұны былайша баяндалады: «Ағадай төре(Матайлардың билеушісі, төре тұқымы ) Матай елін билеп, асыра сілтеп, алым салығын салады. Дереу орындалуын да талап қылады. Матай елі озбырлыққа көнбейді. Ағадай төре әкіреңдеп, асыра сілтеуін қоймады. Ағадай төре алтын жиғанға құмар, құлықты, тойымы жоқ «сып» болыпты. «Мәмлеге келсін! Матай елі билік құзырында болады! Бірақ, жансақ негізде!  Осыған келіссе, салған өтем салығының барлығын алтынмен екі есе үптеп төлейміз!» –деп, Ер Тоқпанбет Ағадай төреге кісісін жұмсайды. Екі еселі алтын төлеміне қызыққан Ағадай төре келісетінін жасырмайды. Ер Тоқпанбет үш қалта қапталы бар зер қоржынды сүйікті немересі Құлтай батырға ұсынып, қолына ұстата, «қоржын қалталарын қазынаға толтырып, Ағадай төреге апарасың!» – деп бұйырады. Құлтай батыр ата сөзін құп алып, тапсырмасын түсінеді. Құлтай батыр алабас Алатаудағы алжыған ең ақырғы үш басты айдаһардың бастарын кесіп, зер қоржынның үш қалта қапталына салып, Ағадай төренің отауына келеді. Төренің күтушілері Матай еліндегі Ер Тоқпанбеттен кісі келгенін хабарлап, ер-тұрман қанжығасындағы зер қоржынның үш қалта қапталы қампайып, толы екенін де жеткізеді. Ағадай төре Құлтай батырды қуана, жадырай қарсы алады. «Үш Матай елінің төлемі!» – деп Құлтай батыр қампиған қоржынды Ағадай төренің алдына тастайды. Ағадай төре ішіндегісін көрмекке асығып, үш қалта қапталы бар, зер қоржынның ауыз жіптерін күтушілеріне шештіріп, түбінен жерге төңкертеді. Жақтары айқара ашылған, көздері адырайған, тілдері салаң, аждаһардың үш басы боз кілем үстіне домалайды. Ағадай төреде қан, сөл жоқ, тілі бір ауыз сөз икемге келмей, мелшиіп, үнсіз қалып, өзінің асыра сілтеген ағаттығын түсінеді, Ер Тоқпанбеттің, зерделі сана, ақылына іштей бас ұрады. «Мені үш басты айдаһарға теңеді. Матай елін астамшыл үстемдікке салып, билегенім әділ болмайды? Тағы ұмтылсам? Басым мына айдаһар бастарындай кесіледі. Қой, құтым болмас! Мұным жарамас! – деп Ағадай төренің  зәре-кұты қашады. Тер басып, ойға шома: «Бердім тілегін! Тек, жолыма тұрмасын! Тату, бітімде болайық!» – деген ниетте, Ағадай төре Құлтай батырды есен-сау еліне қайтарады. Осыдан бастап, үш Матай елін төрелер билегенімен, озбырлықтарын жүргізбепті»[6]. Ер Тоқпанбеттің немересі Құлтай батыр - осындай тұлға болған екен. 
Ер Тоқпанбеттің ұрпағы, Құлтай батырдың ұлы Байсақ өз заманында қобызшы болыпты. Оның баласы Молықбайдың өнері мен атақ- абыройы  әкесінен де асып түседі. 
Құлтай батырдың  Байсақ атты ұлынан  атақты Молықбай қобызшы (1857-1930) дүниеге келеді. Ер Тоқпанбеттің  атасы Сақайға өнер киесі қонған деп айтыскер ақын, әрі Ер Тоқпанбеттің шөбересі, XIX ғасырда өмір сүрген Толғанбай Мырзағұлұлы бір айтыста айтқан екен. Өнер киесі ұрпақтары ішінде  батыр бабаның  үлкен  ұлы Жетібайға қонып, ол қобызшылық өнерді ұстанған екен. Кейіннен осы қобыз тарту өнері Құлтай батырдың Байсақ атты ұлынан туған Молықбайға дарыпты. Интернет базаларынан Молықбай қобызшы туралы материалдарды көптеп табуға болады. Біз солардың қысқаша нұсқасын ғана берелік. 
Қобызшы, әрі емші - бақсы Байсақұлы Молықбай 1857 жылы Қосағаш ауылында дүниеге келген. Оған емшілік қасиет пен қобызда ойнау өнері әкесінен, ата-бабасынан дариды. Керемет дарын иесі қобызды жас кезінен үйреніп, өзіне дейінгі Ұлы Далада өмір сүрген қобызшылардың күйлерін орындайды және ол күйлерді біздің күнімізге дейін жеткізген жалғыз адам. Атақты қобызшы Молықбай  атақты ақын, жыр дүлдүлі Ілияс Жансүгіровтың кіндік әкесі болғанын біреу білсе, біреу білмес. 1920-шы жылдардың ортасында туысы Ілияс Жансүгіров музыка зерттеушісі А.В.Затаевичті ертіп келіп, бірнеше күйлерін жаздырып, нотаға түсірткен. Сондай-ақ М.Әуезовпен бірге Молықбайдың небір күйлерін тыңдап, өнер әлемінің құдіретіне бірге еніп, бірге сусындаған екен.  
Молықбай қобызшы 1930 жылы кеңестік жүйенің шолақ белсенділерінің жала жабуымен Алматыдағы түрмеге қамалып, сонда қайтыс болады. Ол жөнінде мынадай дерек бар.  73-тегі күйшіге жергілікті кеңес өкіметінің бір белсендісі: « – Сен бақсысың! – деп қобызшыға тіл тигізеді. Мазақ жасайды. Қарт күйші қатты күйінеді. Қолындағы тобылғы сапты қамшысымен әлгі басшының басынан салып-салып жібереді.  Бет-аузы қан-жоса болған әлгі айғайлап далаға шығады. Бар даусымен: “Көзім!” деп шыңғырады. “Молықбай партияға қол көтерді!” деп оншақты адам куәге тартады.  Сот болып,  “Бақсы” деген айып тағылады. Молықбайды Алматы қаласындағы түрмеге әкетеді. Молықбай жүрер алдында ағайын-туғанымен қоштасады. 
– Мен енді оралмаймын. Түсіме бабам Кенже батыр кірді. Атының артына мінгізіп алып кетті. Алдым қара түнек түн болды. Мен енді күн көзін көрмеймін. Мекенім түрме. Алматының ауылы қашық. Артымнан іздеп әуре болмаңдар. Үкіметтің құрығы ұзын. Мойныма ноқта түсті. Оны шеше алмаймын! – депті»[24]. Ақыры керемет дарын иесі 1930 жылы Алматы түрмесінде қайтыс болады. Ілияс Жансүгіров өзінің «Күйші» поэмасының басты кейіпкері етіп Молықбай Байсақұлын алған екен.   
Ер Тоқпанбет батырдан тараған келесі бір ұрпақ өкілі – айтыскер ақын Мырзағұл ұлы Толғанбай ақын. Ол Ер Тоқпанбеттің Қоңырбай атты ұлынан таралады. Шамамен 1843/1844 жылдары дүниеге келген. Жастайынан ақындық өнер қонып, айтыстарға қатысып жүреді екен. 1862 жылы Арқада өткен  үлкен бір асқа Матайларды Маман би бастап барады. Ішінде жаңадан көзге түсе бастаған 17 жасар Толғанбай ақын да болыпты. Сол аста 77 жастағы ешбір ақынға дес бермеген Түбек ақынмен айтысқа түсіп, жеңіп шыққан екен.  
Ер Тоқпанбет батырдың келесі бір елге белгілі, есімі аймаққа танымал ұрпақтарының бірі  - Байжан батыр. Оның таралу кестесі былайша өрбиді: Ер Тоқпанбет, одан Қоңырбай, одан Байжан батыр. Біз Байжан батырдың қандай ерлік істері бар екенін біле алмадық. 
Қазақ тарихындағы ең ауыр ғасыр болып саналатын XVIII ғасырдың басында дүние есігін ашып, сол ғасырмен оның соңғы жылына дейін қатар өмір сүріп, сол ғасырда ел басына төнген қара бұлтпен айқасып, оны сейілтуге бар күшін сарп еткен, бүкіл саналы ғұмырын ат үстінде өткерген, XVIII  ғасырды тарих пен уақыттың еншісіне қалдырып,  жаңа, XIX ғасырдың  ғасырдың алғашқы жылы мәңгілік мекеніне аттанып, жұмағының төрін Қожа Ахмет Яссауй бабасының жанынан тапқан, сонымен бірге әлі күнге дейін өз ұрпақтары мен халқына, «жаны қиналғандарға есімін атаған кезде рух беріп жүрген» ірі тарихи тұлға – Ер Тоқпанбет батыр жөніндегі айтқан ойларымыз бен білдірген пікірлеріміздің бәрін жинақтай келе, мынадай қорытындылар жасауға болады деп ойлаймын.  
Тоқпанбет батыр өмір сүрген заман, XVIII ғасыр - қазақ тарихындағы ең ауыр, ең күрделі,  күрмеулері сол кезде түйінделіп әлі күнге дейін толық  шешілмей келе жатқан ғасырға жатады. Сондай-ақ XVIII ғасыр – қазақ тарихындағы батырлық кезең немесе батырлар ғасыры.  Ұлттық мемлекеттің дамуы  тұрғысынан алсақ, бұл ғасыр белесті кезеңге жатады. 1715 жылы Тәуке хан қайтыс болып, біртұтас Қазақ хандығының орталық билігі әлсірейді,  бірнеше хандықтар пайда болады, сол сияқты бірнеше хандар қатар өмір сүре бастайды да, мемлекеттілік тарихында бытыраңқылық кезең орнығады.  Сол себепті де қазақ жеріне көздерін тіккен сыртқы жаулар, әсіресе Жоңғар хандығы осы сәттерді пайдаланып, қазақ жерін біржолата бағынышты етуге ұмтылады. Орталық биліктің негізгі міндеттерінің біріне – ел мен жерді қорғау болса, өкінішке орай, дәрменсіздігінен ол бұл міндетті орындай алмады. Оны орындау ел арасынан шыққан батырлар мен билердің иығына түсті. Көптеген батырлармен бірге Тоқпанбет батыр сондай ауыр жүкті мойнымен көтерген тарихи тұлғалардың бірі.  
«Тектілік тұқым қуалайды» демекші, Ер Тоқпанбеттің ата-бабалары, әкесі Тұңғат қасиет қонған адамдар болып, қасиеттерін баталары арқылы ұрпақтарына беріп отырған екен. Батырдың арғы атасы Сақай өнер қонған дуалы және өз рулық бөлімінің түпатасы болса, әкесі Тұңғат та кие лі адам болған екен. «Тұңғатқа қасиетті тіл тигізбе, тірі боп жер бетінде жүрсең аман»,- деген сөз содан қалған. Әкенің киесі бата арқылы ерекше ұлы Тоқпанбет пен інісі Тастемірге  беріліпті. 
Қазақ тарихындағы алғашқы «Ақтабан шұбырынды» оқиғаларында туысы Бөрібай батырдың қасында болып, ел-жұртын аман сақтап қалған батырлар Бұланты шайқасында  жаудың бетін алғаш қайтарады.  Көп ұзамай «Аңырақайда» бұл жеңіс тағы қайталанады. Ер Тоқпанбет басқа батырлармен бірге осы майдандарға белсене араласады. Екінші «Ақтабан» жылдары тағы да қазаққа ауыр тиіп, талай батырлар қаза табады, Абылай және кейбір серіктері  жауға тұтқынға түседі. Ал Ер Тоқпанбет секілді батырлар күрестерін жалғастыра береді. 
1745-1758 жылдар - қазаққа ата жау болған Жоңғар мемлекетінің күйреуі жылдары болды. Осы жылдары Ер Тоқпанбет өз тайпасының көсемі әрі батыры ретінде Абылай ханның туы астында қазақ жерін жоңғарлардан толық азат етуге қатысады. Талай жекпежектерде жоңғар батырларын жеңсе, ірі шешуші шайқастарда көзге түсіп, ханнан бата – алғыстар алады. Қытай әскерімен де соғысып, олардың қазақ жеріне бекінуіне мүмкіндік бермейді. 
Жоңғарлардан елді азат еткеннен кейін шашырап кеткен ру-тайпаларын жинап, оларды жаңа қоныстарға орналастырады. Рудың ішкі және руаралық мәселелерді шешуде ел бірлігі принципін ұстанып, басқаларға үлгі көрсетеді.Бір өзі әрі ру басы, әрі қолбасы –батыр, әрі аруақ қонған киелі адам болғандықтан есімін жұрты «Тоқпанбет» деп ұранға айналдырады. Жұрты оны өз атымен атамай, Шөңкей батыр, Қолағаш баба деп атап кетеді. Сүйегі өсиеті бойынша Түркістандағы Қожа Ахмет Яссай кесенесі маңына қойылады. 
«Тектілік тегін болмайды» дегендей, Ер Тоқпанбет бабаның кіндігінен батырлар да, ақындар да, қобызшылар да шығып, әр заманда аталары секілді бірі халқына қорғаныш болса, ал біреулері халқының рухани мәдениетін дамытушы, әрі сақтаушы ретінде тарихта қалды. Ер Тоқпанбеттен тараған ұрпақтардың әрқайсысы жеке жеке зерттеу тақырыптарына сұранып тұрғандай. Болашақта олардың бәрі зерттеле келе тұтастай әулет тарихына ұласуы мүмкін. 
Осылайша, Ер Тоқпанбеттің қазақ тарихындағы алатын орны мен рөлі жөнінде ойларымызды тұжырымдай келе, Жоңғар басқыншылығына қарсы күресте елі мен жерін қорғап, өзінің жеке басындағы қасиеттері арқылы сарбаздан сардарға дейін көтерілген, Абылай ханнан бата алып,  оның сенімді серігі болған, шашыраған жұртын құтты қонысқа  орналастырған және есімін өз жұрты ұран еткен ірі тарихи тұлға деп есептейміз. Мұндай  тарихи тұлғалар есімі ешқешен ұмытылмай, өз халқымен бірге мәңгі жасай беретініне нық сенімдеміз.