СОЛТҮСТІК-ШЫҒЫС КАСПИЙ АЙМАҒЫНДАҒЫ АЛШЫН БІРЛЕСТІГІ


Алшын (таңбасы ) – Кіші жүз қазақтарының Байұлы, Әлімұлы және Жетіру болып бөлінетін құрылымының жинақы атауы, яғни Кіші жүздің түп атасы. М. Тынышпаевтың беруінше, «XIV ғасырдың соңында алшындар Оңтүстік Русь, Литва, Польша, Болгария, Сербия, тіпті алыс Византияны бірдей дірілдеткен Ноғай ордасы халқының басым бөлігін құрады. XII–XIV ғасырларда Алшынның (Байұлы) көпшілігі орыс даласының оңтүстік, оңтүстік-шығыс бөлігін алып жатса, ал Байұлыдан оңтүстік-шығысқа қарай Қаракесек пен Жетіру орналасты [1, 126-б.]. Бұл ру-тайпаларының орналасу тәртібі орта ғасырлардан ХХ ғасырдың басына дейін көп өзгерістерге ұшырамаған. Алғашқыда Алшын одағында Байұлы, Әлімұлы ру бірлестіктері болып, кейін Тәуке ханның тұсында Жетіру енген. ХІХ ғасырдағы Ресей зерттеушісі Н.А. Аристов «Заметки об этническом составе тюркских племен и народностей и сведения об их численности» (СПб., 1897) еңбегінде Кіші жүз Алшынға қарасты үш бірлестік туралы төмендегідей ақпарат берген: «Ішкі губернияларға жақын болуы себепті, біздің әдебиетімізде Кіші орда жайында мәліметтер көп. Рычков бойынша, Кіші ордада ‘өте белгілі рулар ретінде мыналар аталады: алшын, адай, мошқар, тама, табын, китей, қаракитей, шөмекей, шекті, жағалбайлы’. Қазір ‘Кіші орда, әдетте, үш бөлікке бөлінеді: І ұрпақ – Әлімұлы, ІІ – Байұлы және ІІІ ұрпақ – Жетіру. Әлімұлы 6 атадан тұрады: қарасақал, қаракесек, кете, төртқара, шөмекей және шекті. Байұлыда 12 ата: адай, жаппас, алаша, байбақты, масқар, беріш, таз, есентемір, шеркеш, тана, қызылқұрт, шихлар. Жетіруда 7 ата: табын, тама, кердері, жағалбайлы, керейт, телеу және рамадан». Сонымен қатар Н.А. Аристов «ХІХ ғасырдың соңында Қазақстан аумағында 387 600 отбасы болды. Онда Кіші жүз Алшындағы Әлімұлы бірлестігіне 44 400, Байұлына – 71 800, ал Жетіруға – 34 200 отбасы қарады» деп жазды [2, 388-, 393-б.]. Алшын атауы Рәшид әд-Диннің «Джами‛ ат-таварих» еңбегінде дербес көсемі мен әскері болған қуатты алты татардың бірі – татар-алчи түрінде кездеседі [3, 103-б.]. Ал татарлар Шыңғысханның қарсыластары болғанына қарамастан оның әскерінде авангард рөлін атқарған. Сондықтан Еуропада монғол тайпалары мен әскерін татарлар деп таныған. Жеңімпаз «татар» атауы монғол әскерінің аяғы жетпей барлық жерде аңыз болып таралған. Әрдайым алғы шепте жүргендіктен уақыт өте олар көп шығынға ұшыраған [4, 32-б.]. Зерттеуші И.Л. Измайловтың пікірінше, бұл атау Еуропада П. Карпини мен Г. Рубрук, венгрлік монах Юлианның тұсынан қалыптасқан. Олар өз жазбаларында «татар» атының жеңімпаздардың емес, керісінше жеңілген халықтың атауы болғанына таңданыстарын жа сыра алмаған. Мысалы, Г. Рубрук татарлар монғолдармен бірге өмір сүрген тайпа әрі Шыңғысханның билікке көтерілуіне себепкер болғандардың бірі дей отырып, «олар әркез алдыңғы шепке жіберілген және 'әне, татарлар келеді’ деген сөз олардың аяғы жетпей тарап үлгеретін болған. Бірақ үздіксіз ұрыстардан қатарлары сиреп кеткен» деп жазды. Зерттеуші И.Л. Измайлов татарлардан құралған мыңдықтар олардың «жаппай қырылғаны туралы айтылғандарды жоққа шығарады, негізінен, монғол әскерінің қосалқы бөліктері оларға ба ғынған тайпалардан құралды, тіпті, кландық иерерхия жүйесінде, мысалы, алшын-татарлар ең мәртебелі жоғары орында болды» дейді [5, 38-, 55-, 170-б.]. Алаш қайраткері Әлихан Бөкейхан да Алшынға «Батудың Алтын және Қыпшақ ордаларындағы басты ошағы болды» деп баға берген [6, 29-б.]. Алшынның билік иерархиясындағы мәртебесін Әнес Сарай өзінің «Ноғайлы» еңбегінде Алшын жырлары арқылы жан-жақты көрсеткен. «Қырымның қырық батыры» желілі эпостар қатарында «Айсаның ұлы Ахмет», «Алау батыр», «Әмет батыр» енген «Алшын жырларын» талдаған автор бұл қаһармандардың ойдан шығарылған, қиялдан туған әдеби кейіпкерлер емес, өмірде болған, яғни тарихи тұлғалар екендігін дәлелдеді. Мысалы, орыс деректерінде Аса, Иса [7, 221–222-б.] болып берілген Айса туралы мәлімет 1334 жылғы араб саяхатшысы Ибн Баттутаның жазбаларында «Ұлы сұлтан Өзбектің қызының күйеуі» делінсе, тағы бір жерде «Урдужа – жиһанкез Иса бектің қызы, Өзбек ханның төртінші әйелі. Урдужа – олардың тілінде орда деген сөз. Яғни аға әмір Иса бектің қызы, ұлыс басшысы, әмірлердің әмірі. Ол – сұлтанның қызы Иткуджуктің күйеуі» деп кездеседі. Демек, Айса – Алтын Орда империясының екінші басшысы, яғни беклербек. Ал оның ұлы Ахмет батыр – Алтын Орда дағы ең ықпалды Иткуджуджук бәйбішеден туған ұл, Өзбек ханның туған жиені. Иса бек беклербек болғанға дейін Ордада, Сарай қаласында тұрған, қызы осында туған. Иса бек беклербек дәрежесіне көтерілгенге дейін өз руластарын билеген рубасы болған [8, 216–217 б.]. «Алшын жырлары» Өзбек, Жәнібек хандар тұсында алшындардың Алтын Орда тағына жақын болып, ханнан кейінгі ең жоғарғы лауазым – беклербек лауазымында Алтын Орданың ішкі-сыртқы саясатына шешуші ықпал еткенін дәлелдейді. Өзбек, Жәнібек хандар заманында Қажытарханды алшындар билеп, 1480-жылдары олар Алтын Орданың соңғы ханы Ахметтің қарамағында болды. Сондай-ақ Мансұр ұлы Темір, эпиктік Би Темір Ахмет ханның беклербегі болған. Яғни ылқым заманнан құрметке бөленген Алшын иелігіне әрі оның іргелі ел болғандығына қазақ шежірелерінде айтылатын «Алшынның жолы үлкен» деп келетін сөз тіркесі дәлел; 1485 жылы Литваның ұлы князі әрі Польша королі Казимирге жолданған Темірдің «от предков царей Альчиново место есть, великий человек есть» [7, 34-б.] деген сөзі де Алшынның қуатын көрсетеді. Зерттеуші Н. Бірманов Алшын этнонимін талдай келіп, төмендегідей пікірін білдіреді: «Алшындардың құрамына енген 12 ата Байұлы, 6 ата Әлімнің ата-тектері Еділ мен Жайық тан бастап, Сыр бойына дейінгі жерлерді мекендеп, өсіп-өрбіген тәрізді. Заманның бір құбылмалы кезеңінде іштерінен кейбір аталар бөлініп, жақсы жер іздеп, Тұрфан, Алтай жерлеріне барып мекендеген. Ол, шамамен, б.з. 5–10 ғасырларында болса керек. Оған археологиялық деректер мен топонимиялық атаулар дәлел. Яғни алшын деген сөздің шығуы, шамамен, біздің заманымыздың 460-жылдары. Себебі сол кезде Еділ мен Жайықтан барып, бірнеше ғасыр Шығыс Тянь-Шанда өмір сүріп жатқан тайпаларды жужандар жаулап, Алтай тауына ығыстырып, алым-салық төлеткен. Еділ мен Жайықтан, Сырдариядан қоныс аударғандар қайта бірігіп, бұрыннан өмір сүріп келе жатқан жергілікті тілі бір басқа тайпалардан ерекшелену үшін өздеріне «Алшын» атауын алған. Алшын сөзі екі буыннан  тұрады. Ал – қолыңа ал, Шың – жоғары, демек, биікке қолыңды жеткіз, яғни «алшын – ойлаған мақсатына жет, жоғарғы билікті қолыңа ал» дегенді білдіреді. Алшын ұрпағының ерлігі мен рухы сақталған аңыздар тарихта жеткілікті. Мысалы, 12–13 ғасырда өмір сүрген атақты үйсін тайпасының бас биі Майқы былай деген екен: «Бектен жалғыз Алшын-ды, Біз үшін қанға малшынды. Жауда жүрсең жаныңда, Сойылын соғар қамшыңды». Алшын деп аталмаса да, олардың ата-тегі (басқа атаулармен) Еділден Сырға дейінгі, Каспий теңізінің жағалауын осыдан 4–5 мың жыл бұрын мекендеген. Демек, сол заманнан бері осы өңірдің тұрғыны болған алшындардың ата-тегі тарихтағы белгілі скиф, сақ, массагеттермен қатар лас» [9, 414–415-б.]. Әбілғазы, С.М. Абрамзон, Г.Е. Грумм-Гржимайло, Л.Н. Гумилев, Ю.А. Зуев, т.б. зерт теушілер «алшын» атауын «алакчин» атауымен, ал алакчиндердің тағдырын ежелгі динлин руларының бір бұтағы – бомамен байланыстырады. Сонымен бірге Алакчин – қырғыздың сол қанаты – сару ру бірлестігіндегі ірі рулардың бірі. Өз алдына дербес мемлекет болған бомалар (алакчиндер), негізінен, Байкал көлі маңында қоныстанып, бір бөлігі «Ди» деген атпен Саян–Алтайда, ал екінші бөлігі солтүстік Қытайдағы Ганьсу аймағында мекендеген. Cонымен бірге бірқатар деректер бойынша, Кіші жүз тайпаларының көне тарихына қатысты абаз тайпасы өз атауын массагет тайпалары бірлестігінің құрамындағы апасии/ апасиаки тайпасының атауынан алған. Апасиак/апасак – солтүстік сақ тайпасының атауы, яғни «үлкен сақтар» деген ұғымды береді. Маргианаға солтүстіктен енген. Апасиак/апасак этнонимі мен апаз/абаз этнонимі арасындағы байланыстылықты апаз / абаз – «туысқан асылар» немесе «асы рулары» деген мағынадан да байқауға болады. Лингвист Т.Д. Жан ұзақтың пікірінше, «алшындардың бір тобы Қара теңіз бен Азов теңізі жағаларында және Днепрдің батысында тұрғаны көне тарихта айтылады. Геродот б.з.б. Қара теңіз жағалауында ализон атты скиф тайпасын көрсеткен» [10, 491-б.]. Сонымен қатар автор Геродоттың мәлі меттерінде кездесетін Кавказ тауларын, Каспий теңізін және Шеркес, Зихи, Сармат, Каспи, т.б. тайпа атауларды да берген. Алазон (Alazones) тайпасы б.з.б. VІ–V ғасырларда Қара және Азов теңіздері жағалауларын мекендеген. Геродот еңбегіндегі Алазонес атауының бірінші құрамындағы «ала» көне түркілерде жер-су, ру-тайпа аттарына анықтауыш түрінде үнемі қосылып отырған, яғни түркінің «үлкен, ірі, зор» деген сөзі; зон сөзі тұнғыс-маньчжур, алтай тілдерінде «ел, халық, тайпа» мағынасында айтылған. Соңғы «ес» көптік жалғауды білдіреді. Демек, көне алазон этнонимі алшын болып фонетикалық тұрғыдан өзгеріске ұшырауы мүмкін. Ежелгі заманға тән тайпа аттарының фонетикалық жағынан өзгерістерге ұшырауына Кіші жүз құрамында сақталған абдалы (эфталит), кердері (кирдар), телеу (телес), т.б. дәлел. Сонда Алшын этнонимінің қалыптасып, өзгеруі төмендегі жағдайда жүзеге асуы мүмкін: алазонес>алазон>ализон>алзон>алсын>алшын. [10, 493-б.]. Сөйтіп, зерттеуші Т. Жанұзақ «алшын этнонимі «көп ел», «үлкен тайпа» деген мағынаны береді» деген қорытынды жасайды. Тағы бір ғалымдар тобы алазон / алзон / алшын сөзі – алан этнонимінің фонетикалық баламасы болуы керек деген пікір білдіреді (М.А. Хабичев, М.А. Байрамқұлов, Т.Д. Жан ұзақов, т.б.). Геродот: «Борисфениттер сауда айлағына (ал ол шамамен скифтердің Понтия маңының орталығы) ең жақын жерде эллиндік скифтер – каллипидтер өмір сүреді; олардан ары ализондар деп аталатын тағы бір тайпа бар. Олардың каллипидтермен және басқа скифтермен өмір салты ұқсас, алайда бұлар астық, пияз, сарымсақ, жасымық және тары егіп, тағам ретінде пайдаланады. Ализондардан солтүстікке қарай егінші скифтер өмір сүреді, – деп жазды [11, 89-б.]. Г.Е. Грумм-Гржимайлоның түсіндіруінше, Геродот жазған алазондар б.з.б. V ғасырға дейін Алтай тауларынан шыққан түркі тайпасы – алшынға жатады: «тюрк ское племя алчын вышло из Алтайских гор, вероятно, до V века до Р. Хр.; возможно, что алазоны Геродота не что иное, как алчыны, т.е. казаки; “тюркские племена берендеи, торки, быть может, и печенеги, по-видимому, объединялись под именем ‘казак’ или ‘алчын’, которые и в те еще времена делились на роды черкеш, берш, адай, тана, рамадан, тама и т.д.; косоги2 или казаки Х, ХІ веков, без сомнения, состояли из этих родов”. До 1300 года алчыны 2 Батыс Моңғолияда Селенга өзені ағып шығатын Косогол деген көл бар, яғни косог – этнотопоним.  жили к северу от Кавказских гор, Азовского и Черного морей; после были переселены на восток, в низовья Волги, куда и перенесли старое название ‘казак’ и новое – ‘ногай’, по имени известного воителя Ногай-хана; общим их ураном было ‘алаш’» [12, 623-б.]. Ал алшын этнонимінің динлиндердің Алақшын елімен байланысты болғанын Н.А. Аристов, сонымен бірге түркі қағанатының ашина тайпасымен қатынасын С. Аманжолов айтады. Қырғыз халқының этностық тарихын зерттеуші Т. Акеров «ортағасырлық алақшын тұқымдары қырғыз, қазақтардың құрылымдарында алақшын, алаш және алшын атауларымен сақталып қалған» дейді [13, 29-б.]. Алақшын, боманы Кіші жүз тайпаларының жинақы аты – алшынмен туыстастырудың маңызы зор. Ежелгі Алақшын тайпасының қазақ, әсіресе Кіші жүз тайпаларының қалыптасуына белсенді араласқаны даусыз. Family Tree DNA (АҚШ, Орталық Азия елдерін зерттеу орталығы) және Shejire DNA (Қазақстан, жоба жетекшісі Нұрбол Баймұханов) компаниялары бірігіп жүргізген зерттеулер бойынша, алшындардың таралу аймағы – Қиыр Шығыс, Сібір өлкесі, Қазақстан. Және алшындар Қазақстанның батыс өңірінде 80%-ға дейінгі жиілікпен шоғырланған. Shejire DNA жобасының ғылыми жетекшісі Жақсылық Сәбитовтың зерттеулері бойынша, Алшын XIX ғасырдың аяғында қазақ халқының 25%-ын құраған. Автордың тұжырымынша, Алшын құрамындағы беріш, шекті, адай, төртқара, алаша, т.б. әрқайсысы жеке рулар болып қалып тасқанымен, дәстүрлі шежіре бойынша генетикалық жағынан олардың барлығы Алшын руына жатады [14]. Алакчин, боманы Кіші жүз тайпаларының жинақы аты – Алшынмен байланыстырудың маңызы зор. Себебі ортағасырлық алакчин ұрпағы қырғыз, қазақ құрылымдарында алакчин, алаш және алшын атауларымен сақталған. Түбірі «ала» сөзінен басталатын «алакчин» атауы «алаш» немесе «алаша» этнонимдеріне жақын. Сондай-ақ «Алшын» этнонимі ежелгі түркіт тердің ашын (ашина) руының атымен де үндесіп жатыр. Алшын этнонимінің динлиндердің алакчин елімен байланысты болғанын Н.А. Аристов, С. Аманжолов, Т. Акеров, т.б. көрсеткен. Мысалы, қырғыз халқының этностық тарихын зерттеуші Т. Акеров «Ортағасырлық алакчин тұқымдары қырғыз, қазақтардың құрылымдарында алақшын, алаш және алшын атауларымен сақталып қалған» [13, 29-б.] дейді. Бірақ бүгінгі «Алаш» атауының мағынасы «Алшын» атауынан әлдеқайда ауқымды; Алшын – қазақтың Кіші жүз аталарына, ал «Алаш» қазақтың түп атасы түрінде бағаланады. Демек, ежелгі алакчин тайпасы қазақ тайпаларының, әсіресе Кіші жүз тайпаларының құрылуына белсенді қатысқан. Калча Кадыр туралы қазақ аңызында сақталған материалдар да алакчиндердің қазақ халқы, әсіресе алшындардың қалыптасуында маңызды рөл атқарғанын байқатады. Негізінен, XІІІ–XVI ғасырларда Алшынның Қазақстанның батыс өңіріндегі қазақ ру-тайпаларының ынтымағын нығайтудағы рөлі күшті болды. Дегенмен, XV ғасырда Әбілқайырға бағынған алшындардың ауқымды бөлігі Едіге ұрпағы арасында орын алған қақтығыстардан басқа жақтарға қоныс аударып кеткен. Профессор Т. Омарбековтың көрсетуінше, «Алшын» атауы XV–XVI ғасырлардағы Дешті Қыпшақ тайпалар құрылымын көрсеткен «Маджму ат-тауарих» және «Насаб-наме-ий узбек», «Асами-ий навадуду фирка-ий узбек», «Тухфат ат-тауарих-и хани» секілді дерек терде жеке тайпа атауы ретінде кездеседі. Дегенмен, бұл деректерде, «Маджму ат-тауарих тан» бастап, алшындар жалайыр, арғын, қоңырат, найман, қыпшақ, қаңлы, т.б. қатар айты лып, ал кейін Жетіруды құраған тайпалар Алшын одағынан бөлек, жеке тайпалар ретінде көрсетілген. Бұл Алшын одағына, негізінен, алғашқыда Байұлы мен Әлімұлы рулар бір лестігі мүше болып, ал Жетіру Тәуке ханның тұсында қалыптасып, Кіші жүз құрамына енген деген М. Тевкелевтің пікірінің дұрыс екендігін байқатады. Дегенмен, Жетіру бірте-бірте Кіші жүз Алшын деген ортақ атаумен белгілі болып кетті. Қорыта айтқанда, Алшын шежірелік деректерде Кіші жүздің түп атасы болып көрсетіледі [15, 172–173-б.]. Ш. Уәлиханов «Киргизское родословие» еңбегінде «Үйсін – Үлкен Орданың, ал Алшын – Кіші орда руларының жиынтық атауы» дейді. Ш. Уәлихановтың түсіндіруінше, қазақтың бастауы немесе Алаш туралы аңыздар бұл тұлғаның XIV ғасырда өмір сүргенін көрсетеді; сонымен қатар ғалым «қазақтық Азияда қалыптасты және ол орыстарға татардан келген; орыс жылнамаларында (мысалы, Псков жылнамасында) Рязань казактары 1444 жылы  Мәскеуге келіп, орыстармен бірге татарларға қарсы соғысқан, ал Украинада 1517 жылы гетман Предислав Ланцкоронскийдің басшылығымен Белгородқа (Аккерман) барған» дей отырып, «татарларда бұл атау ертеден қалыптасқан. Русь Украинасындай, еркіндікті аңсаған еріктілер мен батырлар үшін кең-байтақ қазақ даласы байлыққа кенелтер орын болған. Бұлыңғыр сол бір замандарда Запорожье, Дон казактарынан ерекше орыс казактары қалыптасты. Русьте орыс казактары қашқын жеке тұлғалардан, ал ордалар арасында орын алған берекетсіздіктен тығырыққа тірелген ірі ру-тайпалар қазақ қауымын құрды. Және осылай қалыптасқан Алаш одағының бастауында татар казактары тұрды; қазақтың Алаш және Аласе туралы аңыздары негізсіз емес» деп жазды. Ш. Уәлихановтың бұл сөзіне Мұхамед Хайдар Дулатидың «Тарих-и Рашиди» еңбегіндегі Алаша хан туралы айтылған «қалмақтар одан өлердей қорықты, сондықтан оны Алачи хан деп атады, қазір моғолдар оны Сұлтан Ахмет хан деп атаса, қалған тайпалар «Алаша хан» деп кеткен. Мирхонд және Хондамир Харави, т.б. еңбектерінде «Алаша хан»» деп берілген» дегені дәлел [16, 148-б.]. Әнес Сарайдың зерттеуінше, Дешті Қыпшақ халқы ел астанасы Сарай қаласының, Еділ мен Жайықтың, Жемнің арасында орналасқан. Үйсін, қаңлы, арғын, найман, қоңырат руларының бектері Сарай қаласының төңірегіне қоныс аударған. Дей тұрғанмен, Алтын Орданың негізгі жұрты қыпшақ пен алшын болған. Бейбарыс жылнамаларында «Бейбарыс қыпшақтары» аталып кеткен он бір тайпаның дені, мысалы, тоқсоба (байбақты), иета (же тіру), бурджоғлы (беріш), бурлы (бөрілі-кете, шеркеш, беріш тармақтары), кангуоглы (шек ті), анджоглы (қарасақалдың андажар аталары), карабароглы (қарамашақ, қаракесек, қараса қал, қаракете), т.б. Кіші жүз қауымынан деп көрсетілген. Өзбек, Жәнібек хан заманында бұл қауым Сарай қаласының төңірегіне қоныстанып, ал Тоқтамыс кезінде шектілер Сарайшықты орталық қылып, Жайық – Жем аралығын жайлаған... XIV ғасырдың екінші жартысында Кіші жүз тайпаларының көпшілігі, әсіресе, алаша, жағалбайлы, телеу, байұлы, беріш, алтын жаппас, жетісан, тама, табын, шекті Еділ – Жайық, Жем – Сағыз өңірінде мекендеген [8, 81-б.]. Ш. Уәлихановтың жоғарыда аталған еңбегіндегі «алғашқы қазақтық Кіші орда батыр ларына тән» деген сөзін «Алшын жырларындағы» Айсаның ұлы Ахметтің қазақ даласында «қазақ шығып», дербес Қазақ хандығының іргетасын қалауға қатысқаны көрсетіп отыр. Академик Әлкей Марғұлан өзінің «Таңбалы тас жазуы» еңбегінде «XIV ғасырдан қазақ халқын біріктіруге зор күш салған атақты Ер Айса ұлы Ахмет» деп жазды. Демек, тарихта Алаш немесе Алаша атанған бірнеше тұлғалар болған әрі қазақ рулары мен тайпаларына жауынгерлік ұранға айналған Алаштың белгілі тарихи тұлға болғаны анық. Сондай-ақ Ш. Уәлиханов жазғанындай, «Шайбани-наме бойынша, «жаңа одақтың қазақ атауы құрметті, ақылды әрі рухы биік деген мағынада, Еуропаның рыцарь атауымен сәйкес. Және азиялық тардың еркіндік пен тәуелсіздік туралы түсініктері ханның немесе жеке рубасылардың қасиеттеріне байланысты. Қазақтар арғы аталарының есімдерін руларына берді, дегенмен, қыпшақ, найман, қоңырат, т.б. ірі рулардың ежелден, Шыңғыс заманынан бері келе жатқа нын естен шығармады, яғни жаңа одаққа біріккен рулардың біртұтастығына генелогиялық жағынан көп мән берді». Сонымен қатар Ш. Уәлиханов жүздерді «орыстардың орда деп атайтынын», ал сол ордалар «қазақ ішінде жас үлкендігіне қарай үлкен, ортаншы, кенже жүздік (Ұлы жүз, Орта жүз, Кіші жүз)» болғаны туралы айтады. Демек, Кіші Орда (Кіші жүз) қазақ тайпаларының ең соңғы болып құрылған одағы болып табылады. Сөйте тұра, жалпықазақ атауын берген тайпа – Алшын да, Байұлы ішіндегі Алаша да осы одаққа енген. Алаша жеке рудың атауы болса, Алшын үлкен рулық-тайпалық бірлестіктің жиынтық атауы, бұл жерде екі аталымның да түбірі бір. Шоқан: «Қазақтыққа шыққан алғашқы батырлардың, олардың одағына бастапқы өзіндік ғұмыр берген батырлардың тікелей ұрпақтары, ежелгі моңғол заңына сүйене отырып, Кенже орданы (Кіші жүзді) құрметтейді... Сондықтан алшын атауын, осы күллі орданың атауын, қазақтардың алғашқы заңгері – Майқы биден таратады. Алаша, осы орданың Байұлы руының бір бөлімі, тікелей Алаша деп аталады... Қазақтар – наным-сенім, көңіл көтеру тәртібі, ең бастысы, поэзиялық сипаттағы тарихи жырлардың ауқымды қоры, әр кезеңдегі суырып салма ақындардың өлеңдері, халық құқы, т.б. жадында сақтаған ежелгі татарлардың сарқыны» дейді. [17, 151–152-, 154-б.]. Бұл жөнінде М. Тынышпаевтан мынадай сөз қалған: «Алтын Орданы Үлкен орда әлі білмей, ал Орта жүз қыпшақ пен арғынның ғана аздап хабары болған заманда, Алтын Орда мен ноғайлардың қайран дәуренін алшындар өз аңыз дары мен толғауларында жырлап жатты. Алшындар жадында Тоқтамыс, Едіге, Ысмайыл, Қазы, Мұса, Орақ, Шах-Мамай, Ормамбет, яғни алшындардың ноғайлардан шыққанын көрсеткен жыр-толғаулар сақталған. Әрине, Кіші орданың ноғай құрамында болғаны еш күман туғызбайды, дегенмен, бұл қажетті де өте күрделі сұрақ айрықша зерттеуді керек етеді. Ш. Уәлихановтың 'қазақ пен ноғайдың екіге бөлінгеніне қапалы ақсақалдардың жоқтауы' дейтіні, сондай-ақ Мұрат Мөңкеұлының 'Үш қиян' толғауындағы ноғайлардың ұлттық драмасына айналған Алтын Орданың күйреу тұсы осы кезең еді» [1, 126-б.]. XVI ғасырдың ортаcы – XVII ғасырдың басында қазақтың үш жүзге бөлінуі аяқталып, «Алшын» атауы, негізінен, Кіші жүз аумағында ғана сақталып қалды. Алшындар Қазақ хандығының алғашқы қалыптасу тұсында Ноғай ордасы, Әбілхайыр мемлекеті құрамында болып, кейін Қазақ хандығына қарады. XVI ғасырдың ортасында «Үлкен ноғайға» қараған ноғайлардың бір бөлігі (алшындар) 1555 жылы қазақтарға қарай ауған (Соловьев С. История России. Кн. II. – Т. 6. – С. 94). Ал 1600 жыл шамасында Ормамбеттің қайтыс болуымен алшынның тағы бір үлкен тобы қазақтарға барып қосылған. Арада өткен аз уақыттан кейін шығыстан келген жоңғарлардан ығысқан алшындар Жемнің (Ембі) оңтүстік-шығысына ауып, XVII–XVIII ғасырдың бірінші ширегінде сонда қоныстанып қалған. Алшындар 1725 1726 жылдардағы азаттық соғыста жоғары белсенділік танытып, қаһарман болғаны да анық, оған қазаққа бас қолбасшылыққа қартайған Әбілқайырдың сайлануы дәлел [1, 127-б.]. Ноғай ордасына қатысты құжаттарда кездесетін «Алтыұл» ұлысы Алшынның кейінгі алты Әлімұлына (Шекті, Шөмекей, Төртқара, Кете, Қаракесек, Қарасақал) келеді. Алтыұл қонысының батыс шекарасы Жем (Ембі) өзені бойынан Шалқарға дейін созылған. Сондай-ақ Астрахан маңындағы қоңырат, қият, найман, қыпшақ, т.б. тайпаларды Қазақ хандығының құрамына қосуда Алтыұл айтарлықтай еңбек сіңірген. Жоғарыда аталғандай, Алтыұл мырзалары жоғарыда аталған рулармен бірге Жемнің сырт жағына өткен [8, 235-б.). Алшын шежірелік жүйесіне 12 Ата Байұлы (Адай, Алаша, Алтын-Жаппас, Байбақты, Беріш, Есентемір, Қызылқұрт, Масқар, Таз, Тана, Шеркеш, Ысық) осы кезден бастап енген. Тәуке хан заманында Жетірудың (Жағалбайлы, Кердері, Керейт, Рамадан, Табын, Тама, Телеу) Алшын құрамында болуын Қаз дауысты Қазыбек бидің «Осы айтылған Жетіру қай рудан аз еді, Аталары туысқан, бөлінбей жүрсе тобынан, Барлығы да бауырлар, қашып келгендер емес, Өз отанын ойрандап, босып келгендер емес. Кіші жүздің бәрі Алшын атағы бар жауынгер, Қызылбастан өңгеріп алып келген құл емес» деген сөздері дәлелдейді. Демек, Алшын Алтай–Саяннан бастау алып, Шыңғыс хан тұсында «Алты сан Алаш» (қыпшақ, найман, жалайыр, қоңырат, алшын, қаракесек) аталып, кейін Жошы ұлысына, Ноғай ордасына, одан Қазақ хандығының бірігу үрдістеріне қатысқан. Алтын Орданың Өзбек, Жәнібек хандары тұсында алшындар Алтын Орда маңында болып, ханнан кейінгі ең жоғары лауазым – беклербектікке қол жеткізіп, Орданың ішкі-сыртқы саясатында шешуші рөл атқарған [8, 218-б.]. Қорыта айтқанда, халықтың тарихи жады ежелгі түркі дәуірінен Қазақ хандығы тұсына дейін Алшын атауын әрқашан құрметтеп, қастерлеген әрі бұл этноним ел арасында аңызға айналған. Зерттеуші Серікбол Қондыбайдың сөзімен айтқанда: «VІ–ХІV ғасырлар аралығында, қазақ тарихында тарихты жасаушы алшын рулары болды. ХV ғасырдан бастап тарих екпіні Еділ – Жайық пен Үстірт – Мұғалжардан Шу – Талас бойы және Қаратау – Сырдарияға түсті, ендігі қазақ тарихын жасаушылардың алғы шебіне қыпшақ, арғын мен жалайыр тайпалары шықты. ХVІІ ғасырда олардың орнын басқалар, негізінен, жоңғар ауыртпалығын көбірек көтеруге мәжбүр болған Ұлы жүздің рулары басып, ал ХVІІІ ғасырда тарих эстафетасын Абылай жанындағы Орта жүз қазақ рулары алды. Тарих екпіні Сарыарқаға ауды. Осылайша уақыт өте берді. Тарихтың әр кезегінде қазақ халқын қорғауда болсын, мәдениеті мен өнерін жасауда болсын, қазақ халқының белгілі бір аймағы шешуші рөл атқарды... Демек, жалпы алшынның тарихын толығырақ меңгеру арқылы бүкіл қазақ халқының белгілі бір дәуірдегі тарихи  ағымдарын түсінуге болады, бірақ бұл жеке тайпаның тарихы емес, үлкен халықтың бір бөлігі нің тарихы, үлкен қазақтың тарихының бір ғана бөлшегі екендігін ұмытпағанымыз абзал» [18, 314-б.].