ХАЛҚЫМЫЗДЫҢ ТҰРМЫС-ТІРШІЛІГІНДЕ ҚҰСБЕГІЛІК ӨНЕРДІҢ КӨРІНІС ТАБУЫ


Адамзат тарихында құсбегілік өнердің орны өте маңызды. Сонау ежелгі заманнан бастап-ақ құсбегілік өнерді күнкөріс көзінің біріне айналдырып қана қоймай, оны кәсіп деңгейіне көтере білді. Ежелгі адамдар қауымында аңды көбіне түрлі құрал-жабдықтар арқылы ауласа, кейін келе құс салу немесес аушы құстар көмегі арқылы аулау әдісі де дами бастады. Түз құстарын қолға үйрету, оны аңға түсуге немесе құс ілуге машықтандыру шынында да адамнан көптеген нәрселерді талап етті. Ол үшін құсбегі кәнігі үйретуші болумен қатар, құс мінезін, анатомиясын білетіндей білікті маман болуы да тиіс еді. Осы тарихи кезеңді күні бүгінге дейін сақталып қалған көне жәдігерлер дәлелдеуде. Әсіресе тасқа қашалған аң-құс аулаудағы бейнелер соның айғағы болып отыр. Аңшылық – адамзаттың ең көне және ең алғашқы күнкөріс қаракетінің бірі болғанымен, уақыт өте келе кәсіпке ұласып, орта ғасырдың соңына дейін шаруашылықтың негізгі бір түріне айналды. Адамдардың санасындағы мифтік түсініктері мен байырғы дүниетанымындағы табиғат ананы қастерлеу, оның аң-құсын, әсіресе қазақтар «Құдайдың малы», «Қоңыр аң» деп қастерлеген бұғы, қарақұйрық, тауешкі сияқты аңдарды және киелі құстарды шектен тыс аулауға, жөн-жосықсыз қыруға жол берілмеді. Осы кезден аң аулаудың көптеген тәсілдерінің бірі алға шықты, ал қайсыбірі екінші қатарға ысырылды. Аңшылық тәсілдерінің аңды қыран құспен алу, құмай тазымен аулау, садақ, мылтықпен ату, түрлі жабдық-саймандармен аулау (тұзақ, шаншу қақпан) әр алуан негізгі түрлері бар. Осылайша табиғи тәсілдермен аң аулаудың өрісі тарылып, оның кейбір түрі, айталық құсбегілік пен тазы баптау кәсіптен гөрі, өнер сипатына ие болды. Өйткені, аспанда қалықтап ұшу адамзаттың бағзыдан бергі арманы, оны қолға үйреткен құсы арқылы тамашалау үлкен ләззат. Саятқа топ-тобымен шыққан жұрт бұл тамаша көріністің куәсі ғана болып қоймай, оған өзінің сақадай-сай әзірлігін сынайды. Өйткені жылы киім, дұрыс қайырылып үйретілген құс, тазының ұшқырлығы, бапты ат, мықты денсаулық барлығы саятта сыналады (Тоқтабай, 2005, 56 б.). Аушы, жыртқыш құстарға қатысты заттай деректердің шамамен 3 мың жылдық тарихы бар. Ертеде территориямызды мекен еткен көшпелілер тұлпарды ғана емес, сонымен бірге құсты да кие тұтып, мәйітпен бірге жерлейтін болған. Мысалы, Аралтөбе қорымдарындағы (Атырау облысы) үш қорғанның бірінен еркек пен әйел мүрдесімен аң стилінде жасалған алтын бұйымдар, бүркіт бірге жерленген. Үш бөліктен тұратын кеңістікке киелі құс бүркіт адам жанын көкке алып шығады деген танымнан туған. Алтайдағы әйгілі Берел қорымында жерленген көсемнің табытының төрт бұрышында «мүрдені күзететін» құс бейнесі ертедегі далалықтар өмірінде жыртқыш құсқа қатысты танымның немесе олардың өмірінде құсбегіліктің қаншалықты маңызды болғандығын аңғартады (Самашев, 2011, 21 б.). Өскемен қаласынан қырық шақырым қашықтықта жатқан Құрық қорғанынан (б.з.д. IV-II ғғ.) табылған төрт бірдей бүркіт қаңқасы, Есік қорғанынан табылған «Алтын адамның» тәжіндегі құстар бейнесі, Шығыс Қазақстан облысы, Шілікті жазығындағы, Маңырақ және Тарбағатай сынды ерте темір ғасыры обаларынан кездескен бүркіт тектес 36 жыртқыш құс бейнеленген алтын бұйымдар, Таңбалы шатқалындағы тас бетіне салынған бүркітші, түркі дәуіріне жататын тас мүсіндерде кездесетін құсбегі бейнесі ежелден-ақ жыртқыш құстардың адам қолына үйретілгенін және адамдар арасында ерекше мәнге ие болғанын көрсетіп отыр. Сақ ханзадасының басына былғарыдан тігілген шошақ тәжі, сақтардың ғарыш туралы танымының мысалы. Бас киіміндегі аң-құс бейнесіндегі әшекейлердің орналасуына байланысты үш әлемнің өзіндік үйлесімділігінен құралған аспан әлемі, жер әлемі және жер асты әлемін бейнелегенін көруге болады. Ханзада тәжіндегі жоғарғы жақтан орын алған құстар (бесеу) бейнесі қарапайым, көлемді схема түрінде жасалынған. Жылқылардың протомолары сияқты, құстардың да ағаш негіздері (діңгек) болған, олардың кей біреулері ғана сақталып қалған. Зергер құстар бейнесін аса шеберлікпен жасаған, оның денесі, басы, созыңқы мойыны, жіңішке тұмсықтары әдемі сұмдалып, қақ алтынмен қапталған, тек қанаттары ғана жеке жасалынған, оларды артқы жағындағы саңлауға мұқият бекітілген, өлшемі 3 x 3.5 см құрайды. Көне таным түсінік, тәңірлік ұғым бойынша құс көктің иесі, аспанның киесі, жоғарғы әлемнің елшісі, қанаттылардың төресі саналды. Аталған құс бейнелерін зерттеушілер бүркіт, көгершін самұрық тәрізді деп жорамалдайды. Демек, байырғы түріктердегі таным-түсінік бойынша төрелік билік мәңгілік көк аспаннан жаратылады. Ал тәңір жарылқаушысының киесі де, иесі де құс деп таныды. Соның ішінде қыран құстың қырағылығы мен алғырлығын ерекше қастерлеп, биліктің рәмізі ретінде көшпелілер ту-байрақтарын да қыран құстардың бейнесімен әшкейлеген (Абылқасымов, 1993, 87 б.). Көшпелі өмір салтын бастан кешірген қазақ халқы табиғатпен мейілінше етене болған. Табиғат аясындағы таным-тәжірибесі тек қана күнкөріс тіршілігіне негіз болып қоймай, сонымен бірге уақытты мәнді, көңілді өткізудің жолы ретінде де кеңінен пайдаланылған. Солардың бір көрінісі аңшылық-саятшылыққа байланысты. Аңшылық-саятшылық әскери жаттығудың, шынығып-шыңдалудың тамаша үлгісі болған. Қазақ аңшылары өздерінің таным-тәжірибесінің арқасында аңшылық-саятшылық үшін жүйрік ат, қыран құс, құмай тазы сияқты жан-жануардың тілін таба баптап, қалауына көндіре алған. Осылардың ішінде қыран құстарды баптаудың ғасырлар бойы жинақталған мол тәжірибесі шын мәнісінде әрі өнер, әрі терең біліктілік (Бабалықұлы, Тұрдыбаев, 1989, 32 б.). Жалпы бүркіт Қазақстанның барлық өңірінде кең тараған. Дене тұрқы ірі, бітімі кесек тұлғалы болып келген, қолға үйретуге, баулуға көндігер қыран құстың ерекше түрі. Бүркіттің қырағылығы айырықша. Ол аспанда қалықтап жүріп көз ұшындағы биіктіктен жердегі саршұнақты айқын көреді. Ол көбіне адам аяғы жете алмайтын тұстарды мекендейді және құсбегілердің байқауынша мекеншіл құс екен. Қазақ құсбегілері бүркіттің мекеніне қарай құз құсы немесе тау құсы, сондай-ақ ой бүркіт немесе қыр бүркіт деп ажыратады. Кейде қыр бүркітін шөл бүркіт деп те атайды. Бүркіттің дене тұрқының ұзындығы – 85-90 см, салмағы – 3800 грамнан – 6500 грамға дейін барса, қанатының жайған кездегі ұзындығы – 2,7 метрге дейін жетеді. Төрт жасында денесі толысып, жыныстық жағынан жетіліп, ұя сала бастайды. Ұяларын 2-3 шақырым аумақта екі-үш дана етіп, таулы өлкелерде ұяларын жартастарға, жазық жерде биік ағаштың бастарына салады. Бүркіт ұясын өте таза ұстайтын құс. Жыл сайын бір немесе екі жұмыртқа салады. Жылына бір рет түлейді, әр түлегені бір жасқа саналады. 30–50 жылға дейін жасайды. Баршын тартқан сайын (ұлғайған) қайраты қайтып, әлсірей бастайды. Тырнағы сынып, тұмсығы тозып, үлкен аңға шамасы келмей қалады. Ежелден жеткен аңыздар бойынша қартайып, қуаты қайтқан қыран бүркіт қор өмірден гөрі өлімді артық санап, өзін-өзі биік құздан етектегі найза тастарға тастап жіберіп өледі екен. Өлексе жемейді, оның өзі бүркіттің намысқой тектілігінің белгісі (Бабалықұлы, Тұрдыбаев, 1989, 62 б.). Құсбегі болу қажырлы еңбекпен қатар, білікті маман болуды да талап етеді. Бүркітті қолға түсіру үшін құсбегілер түрлі тәсілдер мен амал-айлаларды қолданады. Бұл негізінен екі топқа бөлінеді: бірінші – түз бүркітті қолға түсіру; екінші – ұядан балапан алу. Түз бүркіт деп ұядан ұшып, аң-құс алып жүрген бүркітті айтады. Түз бүркітін шаппа тұзақпен, қақпан құру, тояттап отырғанда мойына тұзақ салу, көбінесе тор жаю сияқты тәсілдер арқылы ұстайды. Ал, қазақ құсбегілері балапанды ұядан алудың әртүрлі тәсілдерін қолданған: арқан байлаған керегеге жабыса түсіп қия жартастағы ұядан балапан алу; балапанды үркітіп алу; түнде буалдырықтап ұстау; шырақ жағып ұстау және т.б. Осындай жолмен алынып қолға үйретілген балапан қолбала бүркіт деп аталады. Қолбала бүркітке қарағанда, түзде еркін жүрген бүркіттің қырандық қасиеті басым болып келеді белгісі (Энциклопедия, 2011, 564 б.). Қазақ қоғамында бүркітке байланысты әртүрлі ғұрыптар мен жосын –жоралғы ырымдар бар. Бүркіттің киесімен емдеу, шошынған адамды бүркітпен аластаған, ауырған адамның үйіне әкеліп байлаған, қазақ бүркіт жүрген үйге пәле-жала жуымайды деп сенген. Бүркіттің құйрығын майлау дәстүрі – қазақ құсбегілері бүркітті ұстағанда не сатып алғанда жасалатын жоралғы, олжалы болады деп құйрық қауырсыны мен қанатына май жағып  иығына шоқ үкі тағады, байлар мал атаса, қарт құсбегілер ырымдап өздерінің құс жабдықтарын сыйға береді. Қазақ үйге қыран құс келгенде «Қызыр Бабаның ерекше силығы» – деп, сонымен қатар «үйге бақ-береке келеді» деп шын жүректен қуанып, жақсылыққа жорыған. Сондай-ақ қазақтарда бөгде біреу бүркітімен ауылға келсе, құсының иығына үкі тағатын немесе ақ шүберектен ақтық тағатын архаикалық ғұрып бар. Көп жыл серік болған құсын қариялар қартайса да құрметтеп үй жанында ұстайды. Ал қайраты қайтқан қыранды «құс тебінен қайтты» деп қоя беретін дәстүр де болған. Құсбегінің бүркіті өлген жағдайда жоқтау айтып қайғыру ғұрпы болған, ат өледі құс қашады екі қанат бір құйрық табылар ажалы келсе бәрі өледі деп көңіл айтып иесін сабырлыққа шақырған. Бүркітті жерлеу салты болған. Құйрық қанатына май жағып биік тау құздарына немесе адам баспайтын жерген ақ матаға орап арулап жерлеп отырған екен белгісі (Энциклопедия, 2011, 571 б.). Бүркітті қолға үйретіп, аңға салу үшін бірнеше арнайы бұйымдарды пайдаланған. Бүркіт пен бүркітші жабдықтарына тоқтала кетейік: Томаға – дулыға тәрізді, бүркіттің көзін жауып тұру үшін басына кигізілетін жабдық. Бүркітті баптап-баулу үшін, оның бала-шаға, итке, құсқа, қызылға ұмтыла бермеуі қаупінен сақтану үшін томағалайды. Оны жұмсақ, қалың былғарыдан ойып, әрбір бүркіттің басына өлшеп арнайы тігеді. Балақбау – білезік тәріздес, бүркіттің екі жіліншігіне кигізіліп, құсты қолға алып жүру үшін қолданылатын жабдық. Бүркітті аңға салғанда балақбауымен бірге ұшырады. Шыжым – балақбауға жалғанатын, құсты тұғырда отырғанда байлап қоюға арналған жабдық. Аңға салғанда шыжымды ағытып алып қалады. Тұғыр – бүркітті отырғызуға арналған жабдық. Ол көбіне ағаштан, тауешкі немесе бұғы мүйіздерінен жасалынады. Тұғыр үйдің оң жақ босағасына қойылады, қастерлеп мұагерлікке қалдырылатын қасиетті бұйым есебінде жүреді, тұғырды бос қоймаған ал мұрагерлері арасынан құсбегілікті ұстанғаны болмаса, басқа біреу құс ұстап алып келсе міндетті түрде сол адамға тарту еткен. Бүркітші жабдықтары: Жемаяқ – құсқа жем салып беретін, ағаштан ойылып жасалатын, сопақша пішіндес сапты аяқ. Оны мықты болу үшін көп жағдайда малдың майына қайнатып «суарып» алады. Сабына ілуге, қанжығаға байлап алып жүруге ыңғайлы етіп қайыс бүлдірге тағады. Сиымдылығы – 1,5-2 литрдей болады. Биялай – Ертеде елік текесінің мойын терісін малмаға салып иін қандырып, бір басбармақ пен төрт саусақ қос-қостан сиятын етіп тігілетін қолғап. Бүркітшінің оң қолына киіледі. Мұндай мойын теріден жасалған биалай қолғаптан бүркіттің тырнағы тесіп өте алмайды да, адам қолына зақым келмейді. Қатыр – құстың алған аңын жанын қинамай тез өлтіруге, әрі құстың тырнағын жарақаттанудан сақтау үшін қолданатын қарапайым үшкір құрал. Оны қарақұйрық немесе ақбөкеннің сынық сүйемдей мүйізінен үшкірлеп, қайрап арнайы жасайды. Сабына қайыс бау тағып, көбіне биялаймен бірге байлап қояды. Жемқалта – түзге алып шыққан құсқа арналған жем салып жүретін жабдық. Жемқалтаны теріден, киізден жасап, ішін таза матамен тыстайтын болған. Түтік – бүркітке су беруге арналған, ұсақ малдың жіліншік сүйегінен немесе өзекті ағаштан дайындалатын арнайы аспап. Түтікті семіз құстардың ішін шаю, ішін тазалау, арыту үшін де қолданады. Балдақ – құсты ат үстінде алып жүру үшін қолға тіреніш ретінде қолданылатын аша ағаш. Оған көбіне биіктігі 40-50 см, жуандығы бір тұтам ағаш таңдап алынады. Жоғарғы ашасына білекке жұмсақ болу үшін былғарыдан арнайы төсеніш (кепіл) жасалады. Төменгі және орта тұстарына қанжыға мен ердің қасына байлап жүруге арнап, арнайы баулар өткізіеді. Ағаш балдақпен қатар мүйіз балдақтар түрі де кең таралған. Кәнігі шеберлер балдақтың мүйіз түрін күмістелген әшекейлермен әсемдеп, ағаш балдаққа түрлі өрнектер салып сәндейді.  Шырға – бүркітті аңға түсуге баулыған кезде қолданатын аңның жасанды бейнесі. Оны көбіне аңның терісінен дайындайды. Кең таралған түрі – тау ешкінің терісіне түлкінің құйрығы тағылған түрі. Құсбегінің қосымша құрал-жабдықтары мыналар: Кездік – темірден соғылған, жалпы аңшылық мақсаттарға қолданылатын жеңіл қару. Қын – кездік немесе басқа да кескіш құралдардың сыртқы қабы. Былғарыдан, өзінің пышағына немесе кездікке өлшеніп пішіліп, тігіледі. Қамшы – атқа мінгенде және қару, әрі сәндік бұйым ретінде қолданылатын, қайыс таспадан өріліп, тобылғымен сапталатын жабдық. Қорыта айтқанда аңшылық, оның ішінде құсбегілік өнер халқымыздың ежелден аса қастерлеп, ұрпақтан-ұрпаққа көздің қарашығындай сақтап жеткізген баға жетпес асыл мұрасы. Өткенімізді дәріптеуде ұлттық құндылықтарымыздың ұлы тарауының бірі – құсбегілік өнерді биіктету, өрісін кеңейту мақсатында насихаттауды әр қазақтың борышы деп санаймыз.