ҰЛЫ ДАЛАНЫҢ МӘЛІМ ДЕ БЕЙМӘЛІМ ТҰЛҒАЛАРЫ: ӘУЛИЕЛІК БОЛМЫС ПЕН ШИПАГЕРЛІК ҚАСИЕТ


Қазақ халқының дүниетанымында әулиеге табыну дәстүрі ежелден бар. Тәңірге сенген ежелгі түркілер Ұмай ананы, Қызыр атаны, ата-баба аруақтарын желеп-жебеуші санап, оларға үнемі сиынып отырған. Күнге, Айға, Отқа табыну, ел иесі Көкбөріні қасиет тұту, су иесі Сүлейменге жалбарыну, тіршілігінің негізі төрт түлік малдың иелері - Қамбар атадан, Шопан атадан, Ойсылқарадан, Зеңгі бабадан, Шекшек атадан жәрдем күту, т.б. ислам дініне дейінгі ежелгі нанымдар Қазақ халқының дүниетанымында күні бүгінге дейін сақталған. Қазақ халқының ислам дінін қабылдауы барысында тәңірлік дүниетанымның кейбір элементтері жаңа дүниетанымдық ұстанымдармен біте араласып, «Әулие» ұғымының 223  мазмұны толыға түсті. Бұл бағытта, әсіресе, қазақ даласына ислам дінінің сопылық ілім түрінде енуі үлкен әсер етті. Сопылар ұстанымындағы дәруіштік, пәктікке ұмтылу, зікір салу, т.б. қазақтардың ежелгі нанымдарына ұқсас еді. Халық оларды әулие санап, пір тұтты. Баба түкті Шашты Әзиз, Арыстан баб, Баба ата, Қожа Ахмет Ясауи, Бекет ата, Сопы Әзиз, Оқшы ата т.б. әулиелер білімпаз діндарлығымен де, қарапайым ізгілігімен де халық жадында мәңгілік сақталған. Қазақ халқы, сондай-ақ, ел қорғаған батырларды, ұлт бірлігін сақтаған билерді, ақыл-парасатымен тұтас аймаққа үлгі болған аналарды Әулиелер қатарына қосып, олардың аруақтарына табынып келеді. Алдымен «әулие» деген кім деген сұраққа тоқталайық. Әулие – араб тілінен аударғанда «желеп-жебеуші» - ерекше діндарлығымен, дін жолына кіршіксіз берілгендігімен халық сеніміне ие болған қасиетті тұлға. Әулие - халық арасына ерекше діндар-тақуалығымен, шипа дарытқан емшілігімен әйгілі болған, керемет қасиетке ие, қауымға рухани тәрбие жүргізуші тұлға. Ал, әулиелер қандай қасиеттерге ие болды? Қандай ізгі амалдар жасай алды? Олар дін Исламды діңгегіне санап, Пайғамбарлардың жасаған хикметтерін қайталады. «Мәдинада Мұхаммед, Түркістанда Қожа Ахмет, Маңғыстаудағы Пір Бекет» деген ұранға айналған жандармен қатар, Баба Түкті Шашты Әзіз, Қарабура сынды көптеген есімі ерек әулиелердің өз замандастарынан дараланған қасиеттерінің ең асқағы – бір мезетте екі бөлек мекенде (өз тұрған жері мен Меккеде) намаз оқуы, қиын қыстау күндері жұртына пана болуы еді. Яки, әулиелер – Алланың назары түскен тұлғалар. Олар адам баласын рухани тазалыққа, көрегенділікке, мейірімділікке үндеп, жамандық атаулыдан жат болуға уағыздай білген. Танымал жазушы, қоғам қайраткері С. Елубай: Әулиеліктің тағы бір белгісі – өлгеннен кейін де мәйітінің жылдар бойы бұзылмай жатуы. Баянауылдық Мәшһүр Жүсіп әулие (ХХ ғ.) ажалдың келетінін бір жыл бұрын білген. Бейітін бөлме тәрізді етіп салдырып, өлгеннен кейін мәйітін сол бөлмеде кебінге орап қоюды аманат еткен. Денесінің бұзылмайтынын айтқан. Мәшһүр Жүсіп айтқандай-ақ бір жылдан кейін қайтыс болып, ел-жұрты оның мәйітін қалай өсиет етсе солай жерлеген. Айлар, жылдар өткен. Мәйіт бұзылмақ тұрмақ бөлме ішіне хош иіс таратып тұрған. Мәшһүр Жүсіптің кесенесіне тәу етушілер көбейіп бара жатқаннан кейін коммунистік режім трактормен әулие зиратын сүріп тастауға бұйрық берген. Ал, өлгеніне 100 жылдай мерзім өтсе де денесі бұзылмаған бурятиялық Хамбо лама Итигелов кім білмейді?! Монах 1927 жылы өледі. Өлерінде қабірін 2002 жылы ашуды өсиет етеді. Әулиенің айтуымен шәкірттері оны киіндіріп, ағаш қорапта малдас құрып отырған күйінде жерлейді. 2002 жылы халық жиылып әулиенің қабірін ашады. Ашса, монах қалай жерленсе дәл сол күйде, денесі бұзылмаған қалпында ағаш қораптың ішінде отырғанын көреді. Бұзылмаған денесі хош иіс таратып тұрады. Бүгінде әлем ғалымдары бұл феноменді ғылыми тұрғыдан түсіндіре алмай бас қатырып әлек. Осы аталған әулиелер адам таңғаларлық табандылықтар көрсеткен. Қиындық атаулыға қайыспау олардың басты қасиеті болған. Қиынның ең қиыны нәпсіні жеңу, өзімшілдікті, тәкаппарлықты жеңу, қанағатсыздықты құ рықтау ғой. Сопылар осынау кесапаттармен өмір бойы майдандасып, осы жолда жеңістерге жеткен. Сондықтан әулие атанған. Олар тоқшылықта тасымаған, жоқшылықта жасымаған. Осының бәрі оларға тән қасиеттердің тек сыртқы көріністері ғана еді. Жұртқа мәлім сыртқы белгілері ғана. Ал әулиелер әлемінің ішкі болмысы қандай, оны біз білмейміз. Бұл құпияны олар өздерімен бірге әкетті. Жария етпеді. Өйткені, бұл құпияны тек ақиқатқа жеткендер ғана ұға алар еді. Былайғы жұрт бәрібір ұға алмас еді», - деп жазады. Киесіз – жер, әулиесіз – ел болмайды. Аллаға шүкір, қазақ даласы әулиеден кенде болмаған. Әулие мен әулиелік мәнін түсінсек, оның ешқашан жоғалып кетпейтіндігіне көз жеткіземіз. Өйткені, әулие адам болса, әулиелік - болмыс. Ал, ол болмыс біздің ұлтымызға тән. Ұғынықтылық үшін айтайық. Хандарымыз бар, батыр, би, ақын-жырауларымыз бар, ауыл-аймақ болып алдын кесіп өтпеген аналарымыз бар, бір сөзбен айтқанда, өзіміз ұрпағы болып табылатын ата-бабаларымыздың тақуа, діндар, әулие болғандығын ешқайсымыз да жоққа шығара алмаймыз. Аллаға жетіскен сол жандар өздері бойындағы сол әулиелік болмысты ұрпағы бойына салт-санасы, әдет-ғұрпы арқылы егіп жіберген. (Қ. Біләл). Елбасының «Болашаққа бағдар: рухани жаңғыру» бағдарламалық мақаласындағы «Туған жер» бағдарламасын жүзеге асыруды міндеттеуі, ондағы «Патриотизм кіндік қаның тамған жеріңе, өскен ауылыңа, қалаң мен өңіріңе, яғни туған жеріңе деген сүйіспеншіліктен басталады. … Туған жердің әрбір сайы мен қырқасы, тауы мен өзені тарихтан сыр шертеді. Әрбір жер атауының төркіні туралы талай-талай аңыздар мен әңгімелер бар. Әрбір өлкенің халқына суықта пана, ыстықта сая болған, есімдері ел есінде сақталған біртуар перзенттері бар. Осының бәрін жас ұрпақ біліп өсуге тиіс» [«Егемен Қазақстан» газеті. 26 сәуір 2017 жыл], - деуі осының нағыз айғағы. Өтейбойдақ Тілеуқабылұлы (1388–1478) – қазақтың әйгілі шипагер ғалымы, елдің әлеуметтік-саяси өміріне жүйрік тарихшысы. Шалкөде жайлауында ғұмыр кешкен. Адам ағзаларында кездесетін кейбір кеселдерді емдеу үшін төрт түлік малға тәжірибе жасап, шипа дарыту амалдарын тапқан. Соның нәтижесінде жазған «Шипагерлік баян» атты еңбегі 7 рет көшірілу арқылы бүгінгі күнге жетіпті деген дерек бар. Бірақ Өтейбойдақтың төл еңбегі екенін дәлелдейтін факсимиляциясы (авторлық қолтаңба нұсқасы) сақталмаған. Кітап тұңғыш рет 1994 жылы Үрімші қаласындағы (ҚХР) «Шыңжаң ғылым-техника» баспасынан жарық көрді. 1996 жылы оны «Жалын» баспасы шығарды. 2002 жылы Ө. Тілеуқабылұлына Шалкөдеде ескерткіш белгі орнатылды. Өтейбойдақ өз тұсында Жәнібек хан, Жиренше шешен сияқты тарихи тұлғалармен тұстас болып, ел қамы, халық тағдырына қатысты келелі істерге араласқан қоғам қайраткері. Автор «Шипагерлік баян» кітабын Жәнібек ханның тапсыруы бойынша 70 жасында жаза бастағандығы туралы, содан Жәнібек хан дүние салған 1473 жылы кітапты 85 жасында жазып бітіргені жөнінде дерек қалдырған. Сондай-ақ, Өтейбойдақтың 90 жасқа жақындап дүние салғаны жөнінде де дерек бар. Демек, Тілеуқабылұлы Өтейбойдақты 1366 жылы дүниеге келіп, 1478жылы дүние салды деп жобалауға болады. Өтейбойдақ «Шипагерлік баян» кітабында өзі туралы: «Атым Өтейбойдақ, Тілеуқабыл дың ұлымын. Ата тегім – Ұлы жүз, Зарман, Зарман ішінде Албан. Мекенім Жетісу. Ауы лымда құрбы-құрдас, таныс-білістерім аз емес. Жанымда Жиренше шешен, Жәнібек ханның қарашасымын. Жылым – иіртек, сексен беске келдім. Бойым ұзын, қара торы, қоңқақ мұрын ды, кең иықты, қап сақалды, ұзын қасты, кем сөзді жанмын»,- былай дейді: Емшілік, шипагерлік қасиет Өтейбойдаққа ата-тегінен жұғысты болған. Ата-баба әулетінің жинақтаған мол тәжірибесін бойына дарыта білген Өтейбойдақ бұл салаға бар ғұмырын арнап, халық медицинасын ғылыми жүйеге келтірген. Сөйтіп шипагерліктің өз заманындағы биік деңгейіне көтеріле білген. Бұл жолда ол Әл-Фараби сияқты атақ-даңқ, дүние-мүлік, бас құрап, үйлі-баранды болу дегендей, пендеге тән қасиеттердің бәрін тәрк етіп, бүткіл өмірін шипагерліктің қыр-сырын игеруге сарып еткен. «Шипагерлік баян» бүгінгі күнге Өтейбойдақтың ағайын ұрпақтары арқылы жеткен. Кітап уақыттың алуан түрлі зобалаңынан өтіп, мейлінше көлемді мұраның төрттен бір бөлігі Қытайдағы атышулы «мәдени төңкеріс» кезінде «хуң-уейбиндер» тарапынан өртелген. Өтейбойдақтың «Шипагерлік баян» кітабы қазақтың дәстүрлі медициналық тәжірибесі туралы мейлінше мол мағлұмат береді. Бұл ретте, автордың мыңнан астам дәрі түрлерін тоғыстыру арқылы 4 мыңнан астам шипалық шаралардың қолданымын (рецепт беру) ұсынуы, оның білікті шипагер, ғұлама ғалым болғанын пайымдатады. Сондай-ақ «Шипа герлік баян» кітабында өсімдіктен алынатын 728 түрлі, жан-жануарлардан алынатын 318 түрлі, метал-металлоидтардан түзілетін 318 түрлі шипалық қасиеті бар дәрілердің аталуы, 500-ге тарта анатомиялық атаулардың келтірілуі, бұл еңбектің тарихи-этнография лық мән-маңызының ерекше екенін білдіреді. Теңдесі жоқ «Шипагерлік баян» ол заманда да қазақ тілінің қаншалық тұнық, бай болғанының айқын дәлелі. 85 жасында жазған «Шипагерлік баян» кітабы арқылы Өтейбойдақ Тілеуқабылұлының тек қана ғұлама шипагер ғана емес, Ұлы даланың таңғажайып, тылсым оқиғаларын, сонымен бірге халықтың өмір салтына, дүние танымына, рухани мәдениетіне мейлінше қанық болғаны, өз заманының терең ойлы, ұлтжанды тұлғасы болғаны айқын аңғарылады. Өтейбойдақтың «Шипагерлік баяны» жүрек, ми, сөл, тамыр ұстау және шешек ауру ларына қарсы вакцина егуді ағылшын ғалымы Э. Жаннерден (1796 ж) 320 жыл бұрын жазып қалдырған. Өтейбойдақ өсімдіктің 854 түрінен дәрі-дәрмек, жануарлардан алынатын емдік қасиеттің 455 түрін және адам мүшелерінің 430-ға жуық атауын, 1000-нан аса дәрі түрлерін, 4577 рецепт жазып қалдырған. «Шипагерлік баянында» жетіге тиіспеу, қырық бірге жұғыспау, он екіден айырмау, деген сияқты өнегелі өсиеттерінде: Жетіге тиіспеу 1. Көктемде көктеп келе жатқан өскінге тиіспеу 2. Көктемде көбейетін жорғамаларға тиіспеу 3. Көктемде көрінген қозғалғыштарға тиіспеу 4. Көктемде көз ашпаған шикілікке тиіспеу 5. Қай-қашан да қонаққа тиіспеу 6. Қай-қашан да көршіге тиіспеу 7. Қай-қашан да елшіге тиіспеу Қырық бірге жұғыспау 1. Ордалы жыланға жұғыспау 2. Қордалы құмырсқаға жұғыспау 3. Жалғыз ағашқа жұғыспау 4. Елсіздегі жалғызға жұғыспау 5. Суық торғайға жұғыспау 6. Алдыңнан өткен қабанға жұғыспау 7. Елден алып кетіп көшкенге жұғыспау 8. Пәлелі өртке жұғыспау 9. Биік бетке (тауға) жұғыспау 10. Жаралы жыртқышқа жұғыспау 11. Қаралы елге жұғыспау. 12. Ашынған қасқырға жұғыспау 13. Ашыққан ұрыға жұғыспау 14. Киелі жерге жұғыспау 15. Дастарханға жұғыспау 16. Жетімге жұғыспау 17. Жесірге жұғыспау 18. Кесірге жұғыспау 19. Еңіреген ерге жұғыспау 20. Өзің шығар төрге жұғыспау 21. Арқаны сылдыр ерге жұғыспау 22. Жатқа кетер қызға жұғыспау 23. Көктемдегі мұзға жұғыспау 24. Өте шығар сызға жұғыспау 25. Артылып қалған асқа жұғыспау 26. Жарасы бар басқа жұғыспау 27. Парақұмар ласқа жұғыспау 28. Басқа елдік соқырға (қарашаға) жұғыспау 29. Күшіктейтін итке жұғыспау 30. Төбелесте арашаға жұғыспау 31. Тікені бар аласаға жұғыспау 32. Құламадағы құзға жұғыспау 33. Дәм атасы тұзға жұғыспау. 34. Иесіз жатқан малға жұғыспау.   35. Киесі бар далаға жұғыспау 36. Обалы бар ұяға жұғыспау 37. Залалсыз малшыға жұғыспау 38. Түтін шығар шаңыраққа жұғыспау 39. Ырыс келер босағаға жұғыспау 40. Даладағы өлгенге жұғыспау. 41. Шыдап жерге көмгенге (өлікке) жұғыспау Он екіден айырылмау 1. Жағаласпай жан қалмақ қайда, төбелесте жаныңнан айырылма; 2. Не шындық, не сұмдық жау тисе де ақылыңнан айырылма; 3. Еркесіз ел, серкесіз отар болмас. Ел бастаушы көсеміңнен айырылма; 4. Тіл - кесілмес атқан оқ, дау туылар, шешеніңнен айырылма; 5. Арсыз мың арықтап, мың семіреді. Жаныңды алса да, сыртыңнан айырылма; 6. Өзіңді зор, басқаны осал деме. Көппен көрерсің, еліңнен айырылма; 7. Жаман деп қатыныңнан, көшем деп отыныңнан айырылма; 8. Ырызғысыз пенде болмас, даяр асың - малыңнан айырылма; 9. Ағайын, туыс, дос-жарансыз кім бар? Болымсызға өкпелеп, досыңнан айырылма; 10. Қырық найза адам көргісіз соқыр түн деп, қарақудай баспанаң - қосыңнан айы рылма; 11. Пенденің жан серігі- бес қаруды тастама. Шыбын жаның шыққанша намысыңнан айырылма; 12. Өте шығар сұм жалған, боқшылыққа қайырылма. Адам күні адаммен оңалмақ. Өнерпаз деген ат алсаң, өлсең дағы қайғырма; Кітаптың құпиялы, сыр-сымбаты бай болғандықтан оның бәрін бір мақалаға сыйдырып жазып шығу мүмкін емес. Өтейбойдақтың «Шипагерлік баяны» бүгінгі ұрпаққа түгел жет пеген. Кітаптың бір бөлігі ғана қолдан-қолға ауысып жеті-сегіз рет көшірудің нұсқалары әрең жеткен, қудаланды, қуғын-сүргіннен қалғаны ғана. Жанпейіс Малқараұлы және оның шамкөрі – Алматы облысы Райымбек ауданындағы Шәлкөде өңірінде қазақ тарихшылары әлi күнге дейін тереңдеп елемей келе жатқан бiрнеше шамкөр бар. Ерекше зерттеуге тұрарлығы «Жанпейiстiң шамкөрi». Шежіре жолына жүгінсек, Жанпейіс Малқараұлы Албанның Алжан руының Сырымбет атасынан тарайды. Сырым беттен – Қангелді, одан – Түке, одан – Райымбек, одан – Әжі, Әжіден – Малқара, одан – Жанпейіс. Жанпейіс Малқараұлы елге сыйлы, әділдігімен аты шыққан, әулиелігі де бар ау қатты кісі болған екен. Қазіргі таңда Райымбек ауданының Талас ауылында тұратын А.Усмановтың берген мәліметіне сүйенсек, Жанпейіс қайтыс болар шағында түс көреді. Түсінде елу жылдан кейін жерінің ойран болып, ұрпағының қырғынға ұшырайтынынан аян береді. Әулие емей немене? Осы түсінен кейін көршілес жатқан ұйғырларды алып келіп, там салдырып, оның астынан қабір қаздырады және оны бөлмелерге бөлдіріп, өзінің отбасы, көмекшілері мен жылқышылары жерленетін орындарды көрсетеді. Жанпейіс баба қай- тыс болып кеткен соң түсі айдай келеді. 1918 жылы Кеңбұлақта Кеңес өкіметінің өкілдері 47 адамды атып өлтіреді. Бірақ шамкөрге тек Жанпейіс бабаның тұқымдарын ғана әкеп жерлейді. Осы тұста «шамкөр» ұғымына тоқтала өтейік. «Шамкөр» деп аталуы бір адам емес бірнеше адамға арналып жасалған қабірстан. Жанпейіс бабаның шамкөрінің төрт жағынан ор қазылған. Осы бір отар қой сиятындай етіп қазылған қабірде отыз алты адамның сүйегі бар болған. Қабірге түсе салған жерде үш адамның сүйегі, бір жақ шетінде жеті адам, ары қарай құдыққа түскенде көлемі 1х1,5 м ақ тас бар. Оның арғы жағында ағаш сәкі, сәкінің үстінде қара шекпен, қызыл жіппен кестелеп тігілген тік жағалы жейдесі бар кісінің сүйегі жатқан. Ол – Жанпейіс Малқараұлы. Әдетте мұсылмандар мәйiттi көр қазып, ақым (лахат) шығарып, сол лахатқа арулап көмген ғой. Ал мына шамкөрде олай iстелмеген. Ақ тастың бергі жағында төсекте бір адам жатыр, ол Жанпейіс бабаның ұлы – Диханбайдың жылқышысы дейді. Сол жылқышысының баласы  Естеу деген кісі қазірде Қарасаз ауылында тұрады. Жасы тоқсаннан асқан, - деп әңгімелеп берді ауыл тұрғыны Азат Усманов. Одан әрі бір кісінің бауырында 7-8 жасар, екіншісінің қасында 5-6 жасар баланың сүйегі, маңдайшадағы бесікте де баланың сүйегі болған. Кейіннен ол баланы шешіп алып, түпкі бөлмеге кіргізген. Бізге жеткен мәліметке сүйенсек, Жанпейiстiң ұлы Диқанбай да өз заманының тарихи тұлғасы болған. Диқанбайды қызылдар қуып барып Жанпейiстiң шам көрiнiң iшiнде бүкiл отбасымен, бесiктегi сәбилерiмен қосып қырып тастаған екен. Қорым ның оң жағында Диханбай, Мышан, Әбілқасым, Қата, Сағат, Қанымай деген кісілердің сүйегі бар. 1992 жылы жергілікті ауыл тұрғындары шамкөрге түсіп, расында да онда отыз алты адамның сүйегі болғанын айтады. Жанпейіс баба ұрпақтарының бірі, өлкетанушы жазушы Тұрсынжан Әлдибекұлының мұрағат қорларынан жинаған мәліметіне сүйенсек, Жанпейіс Малғараұлы (1788-1886); Диханбай Жанпейісұлы (1849-1918); Құдайберген Диханбайұлы (1875-1918); Құсайын Диханбайұлы (1886-1918); Мүшан Диханбайұлы (1893-1918); Әбілқасым Масақбайұлы (1888-1918); Қата Мергембайұлы (1887-1931); Қанымай Мергенбайқызы (1901-1931); Сағат Сатылғанов (1897-1931); Осында аты аталған Диханбай мен Мергенбай құда, қатарлас болған. Ал Қата мен Құсайын жолдас болған. 1931 жылы ашаршылық басталған шақта Қата Мұз Дауан, Сары Дауан асулары арқылы албандарды Қытайға алып өтеді. Адамдарды ары-бері тасып жүргенін сезген жансыздар Сағат пен Қата Қытайға адам өткізіп жүргенін билік өкілдеріне жеткізіп, содан оларды Айғайтастың арғы жағындағы Бөдетіден тосып алып, әскерлерлер атып өлтіреді. Тұрсынжанның әкесі Әлдибек пен Әбілқасымнан қалған бір ұл Қата, Қаны май және Сағатты осы шамкөрге әкеп жерлейді. Жоғарыда аталған Диханбай Жанпейісұлы (1857-1918) ұзақ жыл ел басқарып болыс болған, албаннан шыққан танымал ру басылардың бірі. Сөзге жүйрік Қызылбөрік Бөлтірік ақын: «Албанда Диқанбайдай жақсы тумас, Әр істе жамандықты әсте қумас», - деуі оның жұртына ықпалды, бауырмал, ел қам қоры екені аңғартады. 1916 жылғы қанды тарих жазылған «Ереуіл төбе әсерлері» атты кітапта Қарқара қазақтарынан Ақ патша үкіметі 67 адамның аты-жөнін толық жазып көр сеткен. Сол қауіпті, атылуға тиісті 15 адамның тізімінде «Диқанбай Жанпейісұлы Алжан болысынан» деп құжатта анық жазылған [Жас Алаш №59-60 (15621-22) 28 шілде, бейсенбі 2011]. Осындай сом тұлғаның қазасына арнап Көдек ақын жазған Диқанбайды жоқтау» атты шығармасы сол кездегі тарихи жағдайдан дерек береді. Орыстардың Диқанбай ауылын шапқан көрінісін ақын көз алдына былай елестетеді: «Сегіз сары, Алжан ек, Ұраның қайда сондағы? Екі болыс Байынқол, Қаланы жақтап оңбадың. Алғанын жиып бермей ме, Албандай тұрса орманың. Бізге келген қайғыға, Келмей ме жұрттың толғағы. Құрбандықтың айында, Бізге келген селебе. Сексен бес орыс келіпті, Селебе емей немене», - дейді. Диханбай Жанпейісұлы туралы өлкетанушы-қаламгер Ж.А. Қалдыбаев: «Менің туған шешемнің аты Әлди деген кісі еді. Ол Диқанбайдың ең кіші қызы болып келеді, әкелерінің қалай өлгенін, сонымен қоса Көдек өлеңдерінің басым көпшілігін сол шешемнің аузынан естіген едім. Шешем марқұм 1982 жылы дүние салды, сондағы кейде жылап, кейде өксіп отырып айтқандары мынау еді: «Тәтемдерді (әкесін айтады) орыстар қырғанда мен он екідегі қыз едім. Бұл қырғында тәтем 61 жаста, ағаларым Құдайберген 43-те, Құсайын 32-де, Мышан 25 жасында дүниеден өтті. Көдек ақынды арнайы шақырттық, ол кісі ауылға келіп, бізге бір ай бойы жоқтау үйретті. Орыстар бар малды, дүние-мүлікті түгелдей алып Нарынқолға, Жаркент жаққа кетті деп еститінбіз, - деп тарихи мәні бар оқиғаларды айтып отыратын. Диқанбайды көрген көне көздердің айтуынша, ол шоқша сақалды, дембелше келген толық денелі, қызыл шырайлы нұрлы кісі екен. «Диқанбайдың жолбарыс иесі бар, ұйықтағанда бас жағы күзетіп отыратын еді», – дейді [Сәрсенбаев Н. Алматы 2016. 255-256 б.]. Түгелбай Әденұлы. Ресей өкіметінің тұсында бүкіл Албан Сегіз сары руының бірлестігінде бірінші рет болыс, би, болған кісі. Тірі кезінде әділ би, қазалы қария атанып, қайтыс болған соң Албан руының Жолдыбай ұрпағына ұран болған. Шежіре бойынша Албаннан тараған Жолдыбайдан – Орынбай, Шөгей деген екі ағайынды туады. Орынбайдан – Рысдәулет, Ботбай, Тоқай. Екінші әйелінен Тоқты, Тоқтығұл, Бикен. Рысдәулеттен – Әден, Сарыбас, Әтей. Әденнен – Бердалы, Түгелбай. Бекәліден – Тоқа, Жақып, Самат, Той бай, Малбақ, Нұрслам, Иманқұл. Түгелбайдан Сыпатай болып өріледі. Түгелбай әулие көзі тірісінде: «Мен қайтқан соң күмбез орнатсаңдар, оны балықтың майымен майлаңдар», - деген өсиет қалдырады. Осылайша Түгелбай Әденұлы о дүниелік болғаннан кейін ағайын-туыстары ақылдаса келе Ілеге барып балық сүзіп келуге бекиді. Бірақ кенеттен жел көтеріліп, аспаннан жаңбырмен қоса балық жауған деседі. Қазақтың «өлікті су аттатпайды» деген ырымы бойынша сол Шалкөде жайлауына арулап жерлейді. 2016 жылы осы Түгелбай әулиенің кесенесін жаңартқан азаматтардың бірі Усманов Азаттың айтуы бойынша кесенені қалпына келтіру жұмыстарымен айналысып жүргенде жанына бір ақсақал келеді. Аты Түктібай, 76 жаста екен. Сол кісіден Түгелбай Әденұлының әулиелігі туралы сұрайды. Сонда ол кісі: «Ата-анам балаға зар болып жүргенде үлкендердің айтуы бойынша осы Түгелбай әулиенің басына келіп түнепті. Сол түні шешеме түсінде қамшы беріп кетіпті. Содан кейін анамның бойына бала бітіп, сол бала мен екенмін. Көп жылдар Ұйғыр ауданында тұрдық, кейін жасым келгенде бала-шағама айтып, әуелі Алла, одан кейінгі кезекте шапағаты тиген Түгелбай әулиенің кесенесіне жақын маңға көшіп кел дім. Қазір мал-жаныммен осындамын» - деп сабақтайды. Кезінде Түгелбай әулиенің кесенесі үлкен болған. Бірақ басына түнеген халық, ырым дап кесененің қабырғасынан сындырып алып, ауырған жерлеріне топырағын жағу үшін, ем болсын деп жеу үшін тәбәрік етіп әкете берген. Күндердің күнінде кесене қабырғалары құлап, таусылуға айналған. 1987 жылы күмбезі жермен жексен боп көрінбей қалмасын деп ұрпақтары белгі қойған. Ел арасындағы әпсана-әңгімеге жүгінсек, Түгелбай әулиенің үш бұлағы болған. Қазіргі таңда сол үш бұлақты жіпке тізіп айтып бере алатын екі-ақ адам бар екен. Бірі - Райымбек ауданының Қарасаз ауылында тұратын Қанатбек есімді кісі, екіншісі біз сөз еткен Түкті бай ақсақал. Бірнеше жылдардан бері жер-су аттарының шығу төркініне, ел арасындағы аңыз-әңгімелерге және осы өңірден шыққан қасиетті кісілер туралы мәліметтер жинап, өлкетанушылықпен айналысып жүрген Азат Усмановтың әңгімесінің желісіне сүйенсек: «Түгелбай әулиенің кесенесін жаңартамыз деп, негізін қалап жүргенде түсімде сол үш бастауды көрдім. Біреуі трактормен күреп тасталған екен, су жоқ. Қалған ағатын екеуі көздері жабылып қалған бұлақтар. Осыдан бастап менің бұл бұлақтар қайда екен деген қызығушылығым одан сайын арта берді. Келген-кеткен ауыл кісілерінен сұрасам осы саймен көтерілсең 2 шақырымнан кейін ескі қораның орны бар. Ол Түгелбайдың қорасы. Соның аяқ жағында Кеңес одағы кезінде су шығарамыз деп күреп тастаған орын бар деді. Тура сол жерге өрлеп бардық. Бастауды таптым, бірақ су шықпады. Тағы екі шақырым  жүрген соң қысаң бар екен, сонда жалғыз ақтастың түбінен су шығып жатыр екен. Жанына жақын барып тыңдасақ құдды бір самаурын қайнап жатқандай гүрілдейді. Жан-жағына біраз бұлақтар келіп қосылып жатыр. Қолыма күрек алып, бастауды тазалап, 500 метр жерге келгенде көлемі 20 см-дей аппақ тас тауып алдым. Тасқа қарасам бес саусақтың ізі бар екен. Тасты қолыма алғанда кеудемді қуаныш кернегендей сезімде болдым. Кейін белгілі болғандай бұл Түгелбай әулиенің мөріндегі таңба екен. Түгелбай ұрпақтары әулиенің басына стелла қойғанда сол стеллаға Түгелбай әулиенің жүзігінің суретін қашап салған. Ол жүзікте «АТК» деген жазу бар екен. Ал менің қолымдағы таста да тура сол жүзіктегідей жазу бар болып шықты», - дейді. Мұндай тылсым құпиясы ашылмаған кісілер өте көп. Бақсы, әрі әулие Түктібай. Түктібай бұдан 300 жылдай бұрын Сыр өзені бойында туған. Туғанда үсті-басы түгел түк болып туады. Онда сексеннен асқан емші атасы немере сінің бұлай болғанына қуанып: «Бұл – нышанмен туды. Аты -Түктібай болады. Әлі ел жұртының атын шығаратын қасиет қонады бұл қарағыма» – деп бір жасқа дейін жан баласына көрсетпей ұстайды. Сүндетке отырар жылы денесін түгел жапқан түктері өз-өзінен сыпырылып түсіп, омыртқасын бойлай ат жалындай түктері ғана қалады. Бала он үшке келгенде ұрғашы тораңғыдан өзі шауып қобыз жасап алыпты. Бұл қобызының үні шықпай, қайта-қайта қара терге түсіп қайта қобыз шабады. Бірде күн батып бара жатқанда далада ұйықтап кетіпті. Дәл өңіндегідей түс көріпті. Түсінде ақ сақалы желбіреп, беліне түскен қария: «Балам анау Әулиешоқы деген құмның шетінде үй орнындай ғана тақыр жер бар. Соны қазсаң өмір бойғы керегіңді аларсың. Ал, батамды бердім. Қобызды да қасиет қонған киелі жан ұстайды. Ал, қолыңды жай!» - деп батасын беріпті. Бала әкесіне айтып, екеулеп Әулиешоқы құмын шарлап, ат аунайтындай ғана тақыр жерді табады. Сол жерді қазып жіберсе түйе терісіне оралған қобыз бен төс пен балға шығады. Түктібай қобызды ала салып, айдалада ойнап кеп жөнелгенде уілдеп, құм суырған жел де тынады, алакөбіктеніп долдана аққан өзен де сабыр табады, әуелі аспанда ұшқан құстар да бір орында тұрып қалады. Қара қобыздың үні қалың құм ішінде шалқып, дала балқып кетеді. Бала тоқтамай жеті күй тартыпты. Бүкіл өзен жағасындағы қалың аң-құс, жануар біткендер селт етіп бастарын көтеріп аңыраған күйді тапжылмай тыңдасыпты. Бой-бой терлеп жеті күйді бітіріп тоқтағанда әкесі шырт ұйқыдан оянғандай болып: - Балам, аянмен келген бұл қара қобызды қасиеттеп ұста, ұрпақтан ұрпаққа бойтұ мардай аманатта! Ал, мына төсті де ала жүрейік. Бізден тараған үрім-бұтақтардан ұста, шеберлер көп шығады екен, - депті. Содан бастап Түктібай бақсы атаныпты. Бірде көрші ауыл отырған жерді жылан басып кетіпті. Үш мәрте жұрт ауыстырса да бір түнге жетпей қалың жылан ауыл үйіне, мал ішіне басып кетеді екен. Түктібайға қос атпен кісі шаптырып, алдыртыпты. Түктібай сол ауылдағы аузы қисайып кеткен бадырақ көз қойшының үйінде таңның атысынан кеш батқанша қобызын сарнатыпты. Сонда түске шейін қалың жыландар әлгі үйді шыр айналып арқанша ширатылып жинала беріпті. Ымырт түсе, күн бата терістікке қарай бір ізбен сусылдап көшіп кетіпті, бірде-бірі қалмай біржола жоғалыпты. Жыландар жым-жылас жоғалғанда әлгі қойшының қисық аузы түзеліп, есі кіріп, көзі орнына түсіп, қояншықтығы басылыпты. «Осы қойшыда жын бар еді, жындар соны паналап келген болатын, соны қудым» – депті Түктібай бақсы. Жаугершілік кезінде уланған садақ оғы тиген сарбаздарды қобызымен ұшықтап, күй тартып емдегенде алынбай тұрған жебе өз-өзінен сырт етіп түсіп, домбыққан, күп іріңдеген жарасы екі-үш күнде жазылып кететін болыпты. Кейін Түктібай әулие атанып, науқастар алыс-жақыннан арнайы іздеп келіп, шипа тауып қайтатын болған. Қайда не болып жатыр, кім келе жатыр, ол қандай жан екендігін алдын-ала біліп қояды. Алда не күтіп тұр, ол қалай шешіледі, бәрін қолға қойғандай айтып береді. Ел-жұрт көріпкел, әулие, емші-шипагер деп таңдай қағады. Бірде аламан ат бәйгесі болады. Бәйге үстінде қымызға қызған құрдастары Түктібайға «Сені әулие, көріпкел дейді». Осы бәйгеде көріпкелдігіңді көрсетші депті. «Онда қараңдар   бас бәйгені менің мына қара қобызым алады» - депті де атшабар кісіге: «Жүйріктерді бәйгеге жібергенде мына қобызды да жерге қоя салыңыз» - депті. Атшабар желігі бар, есерсоқтау ұрма-перме ожар кісі екен, бар атты бәйгеге қосып жібереді де, қара қобызды шылбырымен дәу ағашқа байлап тастайды. Жүйріктер күндік жерден ұзақ шұбап жөнелгенде бір қараса дәу ағашты түбірімен суырып алған қара қобыз қара жолды бұрқыратып шаңдатып келеді. Бар жүйрікті басып озып, бәйгеде бірінші келеді. Ел-жұрт таңданып қараса дәу ағашқа таңылған Түктібайдың қара қобызы. Бас бәйгені алып, Түктібай қобызын орап жатқанда ат айдаушы келіп, көзі басы алақтап, есі ауып, аттан құлап түседі. Тілден қалып, домалай беріпті. «Өз үйіне апарыңдар, ертең ертесімен емдеймін, әйтпесе жаны шығып кетеді» - депті Түктібай. Ертеңіне Түктібай әлгіні қара қобызын тартып емдеп шыққаннан кейін, есерсоқ ұрыншақ ат айдаушы бесмезгіл намазға жығылып, сабырлы, салмақты тақуа жанға айналыпты. Түктібай қартайған шағында Ахет, Морғадан тараған ағайындарын жинап алып «Ертең Алатауға көшеміз» - депті. Бұл көктемнің аласапыран кезеңі екен. Сыр өзенінің селі бұзы лып, дария қатты тасып, жағалаудан асып төңіректі қара су басып, шалқар көл болып кеткен екен. Көшке жиналғандар үркіп дариядан мынандай кезде қалай өтеміз деп тұрғанда Түктібай әулие қара қобызын сарнатып, ойнап кеп жібергенде көл-дария басып жатқан өзен қақ жарылып, асты құп-құрғақ жол болып қалады. Көш түгел аман есен арғы бетке қауіпсіз жерге өткен соң соңдарынан бұрылып қараса Сыр алабота боп қайта тасып жатыр дейді. Иә, Түктібай әулие жайлы аңыз әңгімелер қаншама десеңізші. Совет өкіметі кезінде «Қобызы бар, әулие тұқымы» деп бұлардың тұқымын НКВД шақырып қоймайды. «Қой бұл қобызды теріге орап көміп тастайын, кейін керек болса ұр пақтары тауып алар» - деп Түктібай атасы бейіті жанына көміп тастайды. Түктібай ұр пақтары аласұрып, ұйқы көрмей шығады. Ертеңіне барып қараса қобыз көмген жерінің үстінде жатыр екен. Үш күн бойы көмеді, үш күн бойы қобыз жердің үстіне шығып қалады. Ақыры ұрпақтары ақылдасып, қобызды көмдік деп үйлерінде тығып ұстайтын болған. Үш ғасыр болған әулие атамыздың қасиетті қара қобызы қара шаңырағында бой тұмардай сақтаулы тұр. Қобыздың кезіндегі сылдырмақтары қолдан қолға өтіп азайған. Бірақ қобыздың киесі, қасиеті, шипагерлігі баршаға аян. Егер өзіңіздің жолыңызды ашып, қырсықтан арылғыңыз келсе, жаныңызға, отбасы ңызға шипа тілесеңіз Алматы облысы, Жамбыл ауданындағы Жамбыл - Қызыләскер ауы лының ортасында Түктібай әулие кесенесіне барып зиярат етіп, қара қобыздан күш қуат алып қайтыңыз. Қаншама жандардың жолы ашылып, тілегі қабыл болып жатыр десеңіз- ші! Дәстүрлі халық медицинасының әдістерін қолданып емдеу тек дүниежүзінде ғана емес, Қазақстанда да өріс алып, дамуда. Осындай елімізде дәстүрлі медицинаның дамуына зор үлестерін қосқан қазақтың батыры мен бағланы, көсемі мен шешені, ақын, жыршы-жырауы, данышпан мен әулиесі аз болмаған. Төрт құбыласын түгел ұстаған ұлыста небір емші, тәуіптер, көрікпел, сәуегейлер, шипагер абыздар болғанын, өткенін біз кешегі тарихтан таныдық. Солардың арасында биік тұлғаның бірі – Құртқа тәуіп. Шынында да Құртқа тәуіп деген кім? Қазақ Совет энциклопедиясы былай деп жа зыпты: «Құртқа Сұлтанқожаұлы. (1770-1906) – Жетісу және көршілес қырғыз еліне аты кең тараған халық емшісі. Ұлы жүз Шапырашты, Шыбыл руының Байыс деген атасынан. Құртқа араб-парсыша оқыған. Ол – ауыр науқастарды емдеп жазып, күрделі операциялар жасай білген. Түрлі шөптерден дәрі жасаған. Қоқандықтармен соғыста жаралы болғандарды емдеп, операция жасап, сүйектегі оқты алған. Құртқа өте ұзақ жасап, 136 жыл өмір сүрген». (Қазақ Совет Энциклопедиясы. 7-том, 51 бет). Қазақтағы қасиетті тұлғалардың бірі – Құртқа тәуіп. Түрлі шөптерден дәрілер жаса ған. Қоқандықтар мен қазақтардың соғысында сарбаздармен ілесіп жүріп, жаралыларды емдеген, операция жасап, еттегі, сүйектегі садақ оғын алған. Құртқа тәуіп арабша, парсыша оқыған, сауатты адам болған. Ол үш ғасырды көрген адам. 1770 жылы туып, 1906 жылы қайтыс болыпты. Оның 136 жыл өмір сүруі көптеген сырқаттардан өзгені ғана емес, өзін-өзі емдей білгендігінің дәлелі болса керек. Жүзден асқан соң, маржандай тізіліп, жұмсақ тіс шығыпты. Ол өзіне операция жасап, ауырған аяғын кесуі, жасанды ағаш аяқпен жүруі де сол біліктілігінің дәлелі Жетісуды билеген Тезек төренің баласы ауырып, Құртқа қос атпен кісі шаптырыпты. Құртқа тәуіптің төре ауылына бара жатқанын естіп, жақындары келіп: - Абыз ата, Тезек төренің елге тізесі қатты батып жүр. Алым салықты үйіп-төгіп, ес жидырмай, ата қонысымызды тартып алды, елді еңіретті. Енді соның есесін қайтаратын кез келді. Анау дімкес ауру баласына у бер де қатыра сал. Әр сауалға – бір зауал, - деп жер тепкілеп, тілек тілепті. Құртқа тәуіп үндемей Алтынемелде отырған төре ордасына аттанады. Ұнтақтап саумалға қосып ішкізген дәрісі шипа болып, бір айға жетпей беті бері қарап, адам болмайды деген бала түрегеп, дін аман жүгіріп кетеді. Ауылына келгенде, әлгі туыстары қайта келіп: - Абыз ата, төренің баласы тұрып кетіпті, сіз емдеп, құлантаза жазып жіберіпсіз, - деп тепсініпті. Сіздер қызық екенсіздер. Дәрінің бәрі – у болады. Мен берген дәрі – у – оған шипа болды. Ал, естеріңізде болсын, Алла мүсәпірге рахымшылық жасаған. Ауру, дертті жан – мүсәпір. Мүсәпірді мүсіркеу керек, емдеу – парыз. Қолдан келсе, шипа болар жағдай жасауымыз керек. «Ең басты байлық - денсаулық» демекші: тәні жарымжан пенде – ең бейшара, ең мүсәпір. Ауырған жанды аялауымыз қажет. Қасқүнем – қарақтан өледі, қомағай – тамақтан өледі, батыр – садақтан өледі, бай қадақтан өледі. Абайлап сөйлеп, ойлап іс істеу лазым. Өзін күткен - өрге шығады, өзгеге өлім тілеген – елді бұзады. «Ашыққанға қазан – астырма, тоңғанға – от жақтырма» деген бұрынғы ата-бабаларымыз. Біреуге өлім тілемей, өзімізге өмір тілейік. Жараның азабын – жаралы біледі, қазаның азабын – қаралы біледі. Ері саудың – елі сау, аурулы елде – күнде дау. Ел-жұртымды аурудан, даудан аман қылсын! – деген екен. Құртқа тәуіптің бұл сөзі - өсиетнама болып қалың елге тарапты. «Тәуіптің соңы Құртқа абыз болар. Көзі қарақты, сөзі салмақты, еліне ардақты мұндай шипагер – тәуіп бағымызға туған екен. Қадірін біліп, қасиетін асырайық. Надан кісі сусыз арыққа ұқсайды. Әлсіз денеге – ауру ұялайды. Басы ауырған бақсы - балгерге тоймайды. Ал Құртқа тәуіптей сегіз қырлы, бір сырлы шипагердің болғанына, тәубе! – депті Тезек төре тәуіптің емшілігіне аса разы болып. Содан ел аузында «Тәуіптің соңы Құртқа болар» деген қанатты сөз қалыпты. Құртқа тәуіп тек сынықшы, емші ғана емес елге қамқор болған қайраткер адам. Жаугершілік заманда шашырап кеткен туыстарын жинастырып, басын қосуға қамқорлық жасаған. Аталас туыстары оны: “Ел иесі - Құртқа” деп атаған. Ел иесі атану екінің біріне бұйырмайтын қасиет екені айқын. Бүгінде елдік танытып, бәрі де өз орнына қойылып жатқан уақытта аттары аталған Өтейбойдақ Тілеуқабылұлының, Түгелбай әулиенің, Жанпейіс Малқараұлының, Түктібай әулиенің, Құртқа тәуіп Сұлтанқожаұлының қасиетіне табынған, оның әулиелік қасиетінен шипа көрдім деушілердің қатары көбеймесе азайған емес. Бұл айтқандарымыз аталмыш өлкенің мәлім де беймәлім тұлғаларының бір парасы ғана. Әлі де зерттеу нысанына ілінетін тұлғалар баршылық.