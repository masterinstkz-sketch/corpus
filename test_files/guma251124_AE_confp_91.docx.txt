ДҮНГЕН ҰЛТЫНЫҢ ЕРТЕГІЛЕРІ МЕН МАҚАЛ-МӘТЕЛДЕРІНІҢ ТӘРБИЕЛІК МӘНІ


Бүгінгі таңда, Қазақстан Республикасы көп ұлтты ел екендігі белгілі. Қазақстанның көп ұлтты мемлекет болып қалыптасуына түрлі тарихи жағдайлар әсер етіп, қазақ жерінде түрлі мәдениет пен ділдердің шоғырлануына алып келді. Еліміздің көпұлтты құрамының қалыптасуының бастауы кезіндегі орыс-украин шаруаларының және казактардың қоныс аударуынан басталған болатын. Түрлі халықтардың осындай көші-қон көлемі ХІХ ғасырдың ІІ жартысы мен ХХ ғасырда тіпті күшейді. Осындай халықтардың бірі XІX ғасырдың екінші жартысында Қазақстан мен Қырғызстанның аймағына «дүнген» немесе «дұңған» деген атпен белгілі этникалық топ қоныс аударады. Дүнгендер (Қытайша атауы- лаохуэй, хуэминь, хуэцзу- Қытай тілінен аударғанда «Мұсылмандар» дегенді білдіреді)- негізінен Қытайдың Нинся хуэй автономиалы ауданын қоныстанған халық. Түркі халықтары оларды «дүнген», «дұңған» деп атайды. [1; 304] XІX ғасырдың екінші жартысында қазақ жеріне қоныс аударып өсіп-өніп, өз мәдени ерекшелігін сақтап отырған ұлттардың бірі. Қазіргі таңда Қазақстандағы дүнгендердің ассоцияциясы бойынша Жамбыл мен Алматы облыстарында дүнгендердің 10 мәдени орталығы жұмыс істейді. Қоғамды  демократияландыру, ұлттық мәдениет, тіл, дәстүрлерді ұлттық ерекшеліктерге сай дамытуға ықпал жасайды. Әрбір ұлттың қалыптасқан тарихы мен мәдени дәстүрі, өздеріне тән ерекшеліктері бар. Бүгінгі таңда бірінші президенттің инициативасы бойынша құрылған Қазақстан Халықтарының Ассамблеясының жұмысы барысында Қазақстандағы әр бір ұлт өз тілін, мәдениетін, мектептерін дамытуға мүмкіндік алды [2; 75]. Әлемнің төрт бұрышындағы әр-бір халық секілді дүнген ұлтының халық ауыз әдебиеті де дүнген мәдениетінің бір бөлігі болып табылады. Халық ауыз әдебиеті ұзақ уақыт бойы рухани қазына ретінде сақталып, ұрпақтан-ұрпаққа мұра ретінде берілетін баға жетпес байлық болып табылады. Халық ауыз әдебиеті- бүтін бір халықтың тарихынан, өмір салтынан, сана-сезімі, рухани наным ерекшеліктері жайлы мәлімет береді. Дүнген халқының халық ауыз әдебиетін зерттеп, материалдарын жинастырып жарыққа шығарған зерттеушілерге тоқталып өтетін болсақ. Кеңестік дәуірде М. Сушанлоның әр жылдарда жарық көрген «О развитии советской дунганской культуры», «Дунгане Семиречья», «Дунгане » деген еңбектері мен Х.Юсуровпен В.Шахматовтың «Дунганские сказки» деген шығармалары. 1954 жылы Қырғыз ССР ғылым академиясының жүйесінде дүнгендердің тарихы мен мәдениетін зерттеу үшін арнайы сектор құрылып, содан бастап дүнгендердің фольклорына да көңіл бөліне бастады. Бұдан кейінгі жылдар осы сектордың ғылыми қызметкерлері дүнгендердің әндері мен ертегілеріне байланысты бірнеше жинақтар басып шығарады [3; 225-226]. Халық ауыз әдебиеті дүнгендер Жетісуға қоныс аударғаннан кейін де өздерінің ерекшеліктерін сақтаумен қатар дамып отырды. Түрлі ертегілер мен жырлар, мақалдар мен аңыздар қазіргі күнге дейін дүнгендердің арасында кең тараған. Халық фольклоры өткен ұрпақтың сезімдері мен үміттерін кейінгі ұрпаққа жеткізеді. Осының барлығы адамдарды еңбекті сүюге, ерлікке, өзара көмекке, іштарлық пен өтіріктен бас тартуға тәрбиелейді. Жалпы, дүнгендердің халық шығармашылығының негізгі формасы жырлар мен ертегілер. Жыр халық фольклорының кең тараған жанры, дүнгендердің материалдық және рухани мәдениетін зерттеуде көптеген қызығушылықтар тудырады. Бірінші жинақтың құраушылары Х. Юуров пен В. Ф. Шахматов дүнген ертегілерін сыныптауға тырысқан. Олар дүнген ертегілерін тақырыптары бойынша сегіз топқа бөледі: 1) жындар мен айдаһарлар жайлы ертегілер, 2) адам жегіштер –егуйлер жайлы ертегілер, 3)ақ жолбарыс пен ақ маймыл жайлы ертегілер, 4) шин-сяндар жайлы ертегілер, 5) күнделікті өмірмен байланысты және сатирикалық ертегілер, 6) сабақ болатын-моральдық ертегілер, 7) балалар ертегілері, 8) ертегі – повесттер. Бірақ, ертегілерді осылай сыныптау дүнген фольклористикасын қанағаттандырмайды. Кейінгі жылдары Х. Юсуров дүнген фольклорына қатысты басқа да жинақтар шығарғаннан соң, ертегілердің алғашқы сыныптамасын қайта қарастырады. Қазіргі таңда бірінші орында күнделікті өмірге арналған ертегілер тұрса, екінші орында қиял-ғажайып ертегілер, ал үшінші орында жануарлар мен құстарға арналған ертегілер тұрады дейді. [4; 5] Ал, дүнген әдебиеттанушысы М.Хасанов болса дүнген ертегілерін былайша үш топқа сыныптайды: 1) жануарлар мен құстарға арналған ертегілер, 2) қиял-ғажайып және 3) күнделікті өмірмен байланысты ертегілер. Дүнгендердің жануарлар мен құстарға арналған ертегілерінде ең кең тараған және сүйікті кейіпкерлері ақ жолбарыс, ақ маймыл мен самұрық құс-фынхуон долып табылады. «30 мың жолбарыс» деген ертегіде кедей ағаш кесушінің ақ арыстанды ажалдан құтқарып қалғандығы мен ақ жолбарыстың оған ризалығы ретінде жасаған жақсылығы айтылады. Ол кедей ағаш кесушіні байдың сұлу қызына үйлендіріп, барлық жамандықтан құтқарып береді [3, 225-227]. Дүнген ертегілерінде әсіресе күнделікті өмірмен байланысты ертегілердің негізгі қозғалатын мәселесі еңбек. Ол заңды да, себебі дүнгендар шаруаның еңбегін насихаттаған да болар. Мысалы, «Жалқау кетпен мен еңбек сүйгіш күрек» ертегісінде тек таза еңбек арқылы ғана бақыт пен қуанышты табуға болатындығын айтады. Ертегінің мазмұнына тоқталып өтетін болсақ. Бір шаруаның сарайында кетпен мен күрек жатады. Шаруа сарайына кіріп күректі алып онымен бір ай бойы жұмыс істегендіктен күрек жалтырап шыға келеді. Мұны көрген кетпен: «Тыңдашы, сен мұндай жақсы таза киімді қайдан алдың?»-деп сұрайды. Күрек: «бақшада жұмыс істегенім үшін маған осындай киім берді» - деп жауап береді: Таңданған кетпен: «еңбекпен осындай киім табуға бола ма?»-деп сұрайды. «Егер сен ерінбей еңбек етсең, көңілің тоқ, киімің бүтін болады» - деп жауап береді. Олар әңгімелерін аяқтаған кезде сарайға иелері кіріп, тот басқан кетпенді көріп, оны майлап қояды. Түнде майдың иісіне тышқандар келіп, кетпенді жалап кетеді. Бірнеше күннен кейін сарайға кірген шаруа майылап кеткен кетпенің жағдайын көріп, оны далаға лақтырып тастайды. Көшеде келе жатқан бір адам кетпенді көріп, бір кәдеге жарар деп өзімен бірге үйіне алып келіп, күректің сабын жөндеп, жалдану үшін базарға келеді. Бірақ күні бойы тұрады, оның тот басқан кетпенін көрген адамдар, мынау жалқау адам екен деп ешкім жұмысқа жалдамайды. Кетпенге ашуланып, оны алған жеріне қайтып апарып тастайды. Өзінің тот басқан кетпенін көрген шаруа, оны қайтып алып жұмыс істеуге кетеді. Жұмыс істеген кетпен жалтырап шыға келедің. Сарайда жалтыраған кетпенді көрген күрек кетпеннің жемісті еңбегі үшін қуанады. Тек еңбек арқылы ғана бақытқа, қуаныш пен байлыққа ие болатындығы айтылған [3; 228-229/. Сонымен қатар, дүнгендердің ұлттық ертегілерінің арасында оқу, білімді насихаттайтын ертегілері де кездеседі екен. Мысалы, «Гулон құсы» деген ертегіні алып қарайтын болсақ. Ертеде екі ағайынды жігіт өмір сүріпті. Үлкен ағасы жануарлардың және құстардың өмірін зерттейтін ғалым болса, кіші інісі оқығысы келмей, құралайды көзге атқан мерген аңшы болыпты. Біреуі күн ұзаққа орманда аң аулап жүрсе, ал ағасы үйінде кітап оқып отырады екен. Күндердің бірінде ағасы інісіне : -Аңшылықты таста, аңшылық әрдайым сәтті бола бермейді. Егер бір де бір аң аулай алмасаң саған кері әсері тиеді, ал егер өлтірсең-жаныңа күнә болады дейді. Бірақ кіші інісі онымен келіспеді, сондықтан олардың әрқайсысы өздерінше ойлайды. Ағасы орманға баруды ұнатпайтын, өмірінде бірде-бір жануарды көрмеген ол, тек кітап бойынша ғана оқитын еді. Бірақ, «ғалым үйдің есігінен шықпай-ақ, әлемде барлығын біледі» деген мақал бар емес пе? Кіші інісі ешқандай кітап оқымағанымен де, аң аулайтын кезінде жануарларды бақылап, олар туралы көп білетін еді. Күндердің күнінде бірінде кіші інісі тауға аңға шығып кетеді. Бұл күн ол үшін айтарлықтай сәтті бола қоймады, кеш бола бастады, бірақ ол еш бір жануарды атып ала алмаған еді. Бір кезеңде аспанда қара бұлт үйіріліп, жауын қатты жауып кетед. Жігіт бір талдың түбіне паналап, Алладан өмірін сақтап қалуды жалбарынып сұрай бастайды. Артынша күшті дауыл тұрып, жігіттің паналаған талымен қосып көтеріп ала жөнеледі. Жігіт есін жинаса, орманда бір үйілген шөптің үстінде жатыр екен, жан-жағына көз жүгіртіп еді, бір жануар мен құс атаулысы көрінбейді екен, тек жақын маңда аққан судың сыбдыры естіледі. Жігіт тірі қалғанына қуанады. Осы күні үлкен ағасы үйінде бұрынғы әдеті бойынша кітап қарап отырған болатын. Кітап қарап отырып ол бір қызық гулон деген құстың сипаттамасын тауып алады. Ол құстың ерекшелігі сайрамайды екен, ит секілді үреді, құстың жұмыртқалары сопақ емес төртбұрышты, жұмыртқасының сарысы ағуызының үстінде орналасқан деп сипаттай келіп, гулон құсы өзінің ұясын линзыпы (мәңгілік өмір силайды деген мифтік өсімдік) шөбінен өріп жасайды екен делінген. Ғалым еш уақытта мұндай құс жайлы еш кітаптан оқымаған болатын. Бұл оны қатты ойландырады. Ол кітапты орнына қойып оқығандары жайлы ойланып, бөлмені ары бері сенделе бастайды. Осы уақытта бөлмеге інісі кіреді, ол әрең дегенде дауыл апарып тастаған орманна шығып, шаршап-шалдығып үйіне әрең жеткен болатын.  Ғалым ағасы інісінен қайда болғандығы жайлы сұрайды. Інісі сәтсіз өткен күнге көңіл күйі түсіп ештеңе деп жауап бере қоймайды. Ағасы сұрағын қайталайды. -«Сен шынымен менің қайда болғанымды білмейсінбе?»-деп қабағын түйіп жауап береді. -«Білемін сен аң аулап келдің, бірақ сен қатты дауыл кезінде қайда болдың? Мен сені ойлап қатты алаңдадым»- дейді. Ағасы інісін аңшылықты тастауға тағы да үгіттей бастайды, одан ештеңе шықпайды. Ертеңіне ауа райы шайдай ашылып, дауылдан соң күн шығып жер дүние жаңарып қалады. Таудан ескен самал жел тау гүлдерінің иісін алып келіп жатқан болатын. Аңшы жігіт бір орнында тағат тауып отыра алмай, тағы да орманға аң аулауға кетеді. Орманға кіре берген кезде, алдынан арыстан шыға келеді, жігіт қанша жерден ержүрек аңшы болғанымен де сескеніп қалады. Осы қорқыныш сезімнен көпке дейін арыла алмай жүреді. Күн ысып, қатты шаршаған аңшы жігіт бір талдың түбіне отыра кетеді. Бір кезеңде жақын бір жерден иттің үрген даусы шығады. Бірақ әдеттегі иттің үрген даусына қарағанда ерекше жіңішке еді. Аңшы таң қалып, бұл жерде ит қайдан болсын деп, дауыс шыққан жақа қарай барады. Бір кезде әлгі дауыстың жоғарыдан шығып жатқанын байқап, жоғары қараса, өмірі көрмеген бір құсты көреді. Аңшы жай басып ағаштың жанына келе бастағанда, құс ұшып ұясына қонады. Құстың ұясына барып қараса құс ұшып кетеді, бірақ о ғажайып ұясында төртбұрышты жұмыртқалар жатыр, олардың жұмыртқалар екеніне күманданған жігіт біреуін алып жарып қараса, ішіндегі саруызы ағуыздың үстінде болып шығады. Құсты атып алғысы келгенімен, ол ұшып ұстатпай кеткен болатын. Аңшы қайтар жолында үш қоянды атып алады. Үйіне көңілді болып қайтқан жігіт ағасының бөлмесіне кіреді де мына сөздерді айтады: -Сен бекерге өмір сүріп жүр екенсің, ештеңе көрмейсіің, ештеңе білмейсің. Төрт қабырғаның ішінде отырасың, бекерге көз жанарыңды кітап оқумен құртасың. Мен сен сияқты ғалым болмасам да, сенен де артық білемін. Ағасы кітаптан басын көтеріп , оған таңдана қарайды. -Мен саған бір зат алып келдім,-дейді інісі, сен мұның не екенін білесің бе?- деп қалтасынан төртбұрышты жұмыртқаларды шығарып ағасының алдына қояды. -«Ағасы ол жұмыртқаларға қарап, алдында ғана оқығандары есіне түсіп, ол жұмыртқа»- деп жауап береді. -«Ал айтшы оның ішінде не бар?»-дейді інісі. -«Мен білемін, ішінде ақуыз, оның сыртында сары уыз. Оданда сен маған ол құстың атын қандай екенін айта алсыңба?»-дейді ағасы. Аңшы құстың атын атай алмай кібіртіктейді, бірақ түрін сипаттап береді. Сонда Ағасы кітаптан оқығандарының барлығын айтып береді. -Сен бұлардың барлығын қайдан білесің?- сен еш уақытта орманға барып олардың түрлерін мүлдем көрмеген едің ғой деп таңырқайды. Ғалым ол құс жайлы кітаптан оқығандығын, ол орманда жүргендерден де көп білетіндігін айтып, кітаптан құстың суретін көрсетіп, «гулон» деп аталады дейді. Суретке қараған аңшы жігіт таң қалып, құс оның ұясы бәрі өзі көргеніндей, өзінің көп көргенімен аз білетіндігін, ағасының болса өмірде ештеңе көрмесе де көп нәрсені білетіндігін түсінді. Ағасына көрген нарселері туралы білгісі келетіндігін, оқығысы келетіндігін жеткізеді. Ғалым інісінің мұндай жақсы көңіліне қуанады, бірақ ол ғылым деген мәрмар тас, оны мүжу үшін жақсы өткір тіс керек, ал сенің тістеріңді алдымен қайрау керек, - дейді. - Тісті қайрау керек дегеніміз ол шыдамдылық, еңбексүйгіштік және ынта. Бұл шарттарға інісі келіседі. Көп ұзамай ағасы інісін жергілікті мектепке оқуға береді. Ағасының көмегімен інісі жақсы оқыды, оқуын аяқтағаннан кейін ол да жануарлар мен құстарды зерттей бастайды. Бұл салада ол ағасынан да озып кетті деуге болады. Бұрын көрген түсініксіз құбылыстарының жауабын ол кітаптардан табатын болды.  Ағайындылар бірігіп «Жануарлар мен құстар жайлы» деген үлкен кітапты жазып басып шығарады. Олар көп еңбек етіп, атақты ғалымдар болады. Осыған орай мынадай мақал бар: «Егер адам көп еңбек етсе, темірден моншақ өткізетін ине жасауға болады» [4, 115-117]. Дүнген ертегілерін қарап отырсақ, арасында қазақ халқының ертегілеріне де ұқсас келетіндері де бар екен. Мысалы: «Қу Тув-зы» ертегіде Ту-вызы деген қу таз жігіт бай ақымақ юань-вейді алдап, оның қызына үйленеді. Оның жүргізген қулықтары қазақ ертегілеріндегі Алдар-көсемен ұқсас болып келеді. Халық фольклорының тағы бір жаныры Орталық Азиялық дүнгендердің мәтелдері-«кугэр дэ кулир» деп аталады. мақал Мақал-мәтелдер адамның еңбек процессінің барысында, қоршаған ортаның заңдылықтары мен адамдардың жақсы және жаман қасиеттерін бақылау барысында туылған. Олардың барлығы тәрбиелік мәні бар, адам жаман қылықтары мен қасиеттерінен арылу үшін жиі айтылады, дүнгендердің мақал-мәтелдері қазақ халқының мақал-мәтелдері секілді үлкен ойдың тобықтай түйінін айтады. Дүнген шаруалары көптеген тәрбиелік мақал-мәтелдерді өмірге алып келді: «Че зо, зу ле»-Ерте тұрсаң барлығына үлгересің. «Жун зо, жяву бо»-Ерте ексең ерте өнім аласың. «Чун йү гуйсы ю»-Көктемгі жаңбыр майдан да қымбат. «Сан жын хә йи щин, хуон ту бянчын жин»-Егер үш адамда береке болса, онда олар балшықты да алтынға айналдырады. «Ганзо зэхади фу, шонву буги йинлен»-Егер таңертең тал ексең, оны түсте көлеңкесі байқалады деп ойлама. «Сайигә лан, ха ийгә нян»-Бір рет ерінсең, бір жыл аш боласың. Мұнда қазақ халқында да дәл осындай мағынадағы, ұқсас мақалдардың бар екендігін де айта кеткен жөн. Мысалы, жоғарыда берілген мақалдарға сай келетіндері: «Ерте тұрған еркектің ырысы артық, ерте тұрған әйелдің бір ісі артық», «Төртеу түгел болса төбедегі келеді, алтау араз болса ауыздағы кетеді» тағы да басқа мақал-мәтелдері бар. Орталық Азия дүнгендері жалқаулар мен еріншектерді сынайтын мәтелдері де бар: «Ланжын бу чу мын, чули мын тянчи бу чин»-Жалқау үйінен шықпас, егер үйінен шықса онда жаңбыр жауады. «Ланганшуди гусыр дуә»-Жалқаудың сылтауы бітпес. «Чы фан жян да ван, зухуә са ланган»-Жалқау тамақтанғанда көп ішіп, жұмыстан қашады. «Зыжи бу шыкан, фәсы гуонйиин нан» - Егер өзің тырыспасаң жақсы өмір қайдан болсын. Ескі дүнген мақалдарында байларға және кейбір мұсылман діни өкілдеріне деген қарсылық сезіледі: «Чүнжын ба мин сун, фухан ба чян зын»- Кедей өмірін беруге даяр болса, бай ақша жинайды. «Чи мади бу жыдо бущинди нан» - Аттылы адам жаяу адамның қиындықтарын білмейді. «Ахун (мұсылман діни өкілі) чы хахан йунли, йунчи, хахан ахун нанли нанчи»-Ахун кедейді алдап кетер, бірақ кедей ахунды алдай алмас. «Ахун ви йинцэ, ба зыщи мэ»-ахун ақша үшін өзін де сатып жіберер. «Ни тин ахунди жен, бә жо та ган» - Ахунның не айтқанын тыңдауға болады, бірақ оның жасағанын жасама. Халық фольклорының бұл жанры адалдық пен еңбек сүйгіштіке, бауырлық пен шындыққа, еріншектік пен жалқаулықтан, көре алмаушылықтан аулақ болуға тәрбиелейді. Халық мақал мәтелдерді олардың нақтылығы мен қысқалығы, қоғамдық өмірдің кемшіліктерін сипаттағаны үшін халық арасында кең тараған. Халық фольклорының ежелгі жанырларына дүнгендердің арасында кең тараған жұмбақтар-цэхуар да жатады. Дүнген жұмбақтарының тақырыптары-қоршаған табиғат, адамар мен күнделікті тұрмысқа қатысты   мәселелер болды. Дүнгендердің жұмбақтары алғаш рет 1909 жылы В. Цибузгиннің және А. Шмакованың Пішпек уезінің Қарақоңыз ауылы жайлы жазбаларында басылып шықты. Бұл жинақта отыз халық арасында кең тараған жұмбақтар енді. Дүнгендердің жұмбақтарын шешу балалардың сүйікті істерінің бірі болды. Көптеген дүнген жұмбақтары өсімдіктерге, еңбек құралдарына, үй жиһаздарына арналған. Мысалы; «Фи литу жон, фи литу хуон, суэлалар фу ен-ен, шыту диха туә йишон»-Суда өседі, суда өмір сүреді, ал киімін тек тас астында ғана шешеді. (Күріш). «Хун гунжи, лю йиба, сый цэ жуә вә ги та»-Жасыл құйрығы бар қызыл әтеш, кім тапса сол алады. (Сәбіз). Зерттеушілердің пікірлері бойынша халық жұмбақтарының маңызы тек олар көңіл көтеру үшін ғана емес, сонымен қатар, балалардың ойлау қабілеттерін дамытатындығында болды. Жұмбақтар олардың дүние танымдары мен қоршаған ортаны тануға көмектеседі. XIX ғасырда дүнгендер Жетісу жеріне қоныс аударып, тұрақтана бастағаннан кейін, олардың халық ауыз шығармаларына жергілікті халықтың ертегілері, әндері, мақал мәтелдері мен жұмбақтары ене бастады [3; 234-236]. Қорыта келгенде, дүнгендердің халық ауыз әдебиетін қарастыру барысында кең тараған ертегілері мен мақал-мәтелдеріне тоқталып өттік. Онда өзіміз көргендей ұрпақты тәрбиелеуде сабақ болатындай мәселелер кең түрде берілген. Ертегілері немесе мақал мәтелдері болсын, болашақ ұрпақты еңбек сүйгіштік пен адалдыққа тәрбиелейді.