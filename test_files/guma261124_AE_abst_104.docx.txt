Мақала Атырау облысы, Махамбет ауданы, Сарайшық ауылындағы ортағасырлық қала аумағында орналасқан «Хан моласы» орнын іздеу жұмысына және оның нәтижелеріне арналған. Тарихи тұлға Қасым ханның Сарайшықта жерленгені туралы алғашқы нақты деректі Қадырғали Жалайыри өз еңбегінде берген. Ол 1602 жылғы «Шежірелер жинағы» еңбегінде Қасым хан туралы: «Ақырында Сарайшықта дүние салды. Бұл күндері оның қабірі Сарайшықта жатыр» деп жазады. Қадырғали бидің жазбасы ғылыми ортада еш талассыз мойындалды. Қасым ханның Сарайшықта жерленгені ХІХ ғасырдағы орыс зерттеушісі В.В. Вельяминов-Зерновтың және кеңестік тарихшы А.П. Чулошниковтың еңбектерінде де нақтыланады. Мұхамеджан Тынышпаевта Қасым ханды: «По киргизским преданиям он похоронен в Сарайчике» деп жазған. Қазақ хандығының құдіретті билеушісі Қасым ханның Сарайшықта жерленгені тарихи шындық. Елімізде соңғы кездері Жошы хан кесенесінде зерттеулер, Жәнібек ханның сүйегін іздестіру жұмыстары қолға алынды. Осы жұмыстармен сабақтас, тарихи деректер мен пікірлерді қорытып, «Сарайшық» музей-қорығының археологтары 2020 жылдан бастап «Хан моласы» орнын іздеуді қолға алды.