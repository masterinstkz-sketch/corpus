Мақалада Орта Азия халықтарының неке және отбасы қатынастарындағы сый алмасу дәстүрлері, оның ішінде қалың мал мен қыз жасауына ерекше назар аударады. Авторлар қазақ халқы мен Орта Азия халықтарының сый алмасудағы ортақ ұқсастықтары мен ерекшеліктерін салыстыра отырып көрсеткен. Салыстырмалы әдісті қолдану барысында ХІХ-ХХ ғғ. бас кезеңіндегі көптеген зерттеушілердің еңбектерін негізге алған. Онда қалың малдың шығу төркіні, оның көлемі, құрамы жөнінде, қазақ, өзбек, қырғыз,түркімен т.б. халықтар арасындағы қалың мал мөлшерінің ерекшеліктері жөнінде де жан-жақты қарастырылады. Сол сияқты қызға жасау берудің міндеткерлігі, оның маңызы жөнінде де айта келіп, бүгінге дейін жалғасуына қатысты да өз пікірлерін білдіреді. Қазіргі кездегі дәстүрлердің трансформациялануы байқалғанмен этностардың ортақ құндылықтарға сүйенетінін көрсетеді. Орта Азияда мекен етіп отырған аталмыш түркі халықтарының сый алмасу жүйесіндегі ортақ байланыстарды талдау қазіргі қоғамдық ғылымдардың өзекті мәселесі ретінде қарастырылады. Бұл сонымен қатар, осы өлкедегі автохтонды халықтар үшін өз мәдениетін ортақ ұстанымдар негізінде зерттеуге мүмкіндік береді.