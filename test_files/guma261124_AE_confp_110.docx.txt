ҚАЗАҚСТАН ПАЛЕОЛИТ ЕСКЕРТКІШТЕРІ ЗЕРТТЕЛУІНІҢ ЖАҢА КЕЗЕҢІ (1991-2011 жж.)


Тәуелсіз Қазақстандағы археология ғылымында, Қазақстан территориясындағы палеолит ескерткіштерін зерттеу тарихын «Қазақстанның тас дәуірі (зерттелу тарихы мен негізгі мәселелері)» атты монографияда төрт кезеңге бөліп қарастырылады [1]. Алғашқы сатысы ХХ ғ. басынан кеңестік археологтардың экспедициялық зерттеу жұмыстарынан басталды. Археологтардың Қазақстанның көне дәуіріне деген қызығушылықтары өте жоғары болды. Соның ішінде, зерттеу жұмыстарының екінші кезеңінің бірінші этапы 40-шы жылдардың соңы, 50-ші жылдардың басына сәйкес келеді. Жалпы, ХХ ғасыр аумағы ғылыми материалдарды кеңестік археологтар мен өзге де мамандардың жинақтауындағы өте құнды, маңызды кезең болды. Екінші кезеңнің бірінші этапының басты ерекшелігі (50-ші жылдардан – 80-ші жылдарға) дейін – тастан жасалған бұйымдардың кездейсоқ табылуымен емес, тұтастай бұрынғы мәдениет орындарының ашылуымен де өте құнды. Академик Қ.И. Сәтбаев бастамасы бойынша Қаратау жотасы үстіртінде геологтардың жүргізген зерттеу жұмыстары барысында Үлкен қаратаудың бірнеше жерінен палеолит сипатындағы шақпақ бұйымдарының (кремневые изделия) табылуымен ерекшеленді [2]. Шын мәнінде бұл осы өлкедегі палеолит бұйымдарының алғашқы табылуы еді. Сәл кейінірек, 1956 жылы Н.В. Седов пен Г.А. Ярмактың бастауымен Қаратаудың Солтүстік-Шығыс бөлігінен палеолит сатысында жасалған көптеген тас бұйымдары (қырғыштар, призма сипатындағы шапқылар, сына т. б. бұйымдар) табылды [3]. Үшінші кезең, 1980-1991 жж. Қазақстан Республикасының егемендік алу уақытына дейінгі аралықты қамтиды. Төртінші кезең, 1991 жылы тәуелсіздік алғаннан кейінгі Қазақстан жерінде біріккен археологиялық экспедициялардың жұмыстарымен баяндалады. Қазақстанда тас дәуірі ескерткіштерін зерттеудің жаңа сатысы әрине, Қазақстан-Ресей біріккен археологиялық экспедициясының (1992-2004 жж.) жұмыстарымен байланысты. «Ежелгі адамдардың палеоэкологиясы және Еуразияның аридтік аймақтарына таралуы» ғылыми бағдарламасының негізінде 1992 жылы Ә.Х. Марғұлан атындағы археология институты, РҒА СБ археология және этнография институтымен (Новосібір қ.) және ҚР ҰҒА Қ.И. Сәтбаев атындағы геология ғылымдарының институтымен 5 жылға келісім шарт жасалып, зерттеу жұмыстары басталып кетті. 1995 жылдан бастап, «Қазақстанның аридтік аймақтарының палеолиті: кезеңделуі мен хронологиясы» тақырыбында 5 жылдың ішінде халықаралық ғылыми жоба Ә.Х. Марғұлан атындағы археология институты, РҒА СБ археология және этнография институтымен (Новосібір қ.), Х.А. Яссауи атындағы халықаралық Қазақ-Түрік университетінің арасында жүзеге асты [4]. 1992 жылы ҚР ҒА археология және этнография институты мен Ресей Ғылым академиясының Сібір бөлімшесінің (Новосібір) Археология және этнография институты арасында болашақта өзара серіктес болып жұмыс атқару туралы келісім шартқа қол қойылды. Осы келісім шарт негізінде В.Г. Петров, В.Н. Зенин, В.Т. Петрин, Т.И. Нохрина Қазақстан территориясынан табылған жарты ғасырлық тас құралдарының жинағын өңдеуге кірісті, табылған артефактылардың саны мөлшермен жүз мыңнан асып түседі және өкініштісі олар қазіргі таңға дейін ғылыми айналымға енбеген. Семізбұғы, 2 пункт жинақтары бойынша  б.т. көлемінде баспа дайындалды және келісім шарт негізінде Қазақстанның тас дәуірін зерттеумен шұғылданатын отряд біріккен Қазақстан-Ресейлік археологиялық экспедициясы құрылды [5]. Аталған отряд Оңтүстік Қазақстан, Шымкент және Жамбыл облыстарында далалық зерттеу жұмыстарын жүргізді. Экспедиция отрядтары 2003 жылға дейін Қазақстанның түрлі аудандарында ғылыми зерттеу жұмыстарымен шұғылданды. Оның басшылары Ресей жағынан – академик А.П. Деревянко. Ал Қазақстан жағынан экспедицияға – т.ғ.д., профессор Ж.Қ. Таймағамбетов жетекшілік етті. Жұмыс екі бағытта жүргізілді: палеолит ескерткіштерін іздестіру және лабораториялық жұмыстар. Бұл экспедицияның атқарған зерттеу жұмыстары қазір тамаша нәтижелер беруде. Ресейлік археологтардың ішінде Қазақстан палеолитін зерттеуге академик - Деревянко Анатолий Пантелеевич зор үлес қосқан ғалым. Ол көне тарихымыз және археология саласындағы танымал археолог. Ғылым ортасында ол Азия және Американың ежелгі тас дәуірі мәселелерін қарастырып жүрген, Еуро-Азиаттық құрлықты алғашқы адамдардың қоныстануы, Еуразияның аридті аймақтарындағы палеолит мәдениетінің хроностратиграфия және корреляциясы, Орталық, Солтүстік және Орта Азиядағы көне тұрақтарда жаратылыстану ғылымдарын қолдану арқылы зерттеу жұмыстарын ұйымдастырушы білікті маман ретінде танымал. Ғалым Солтүстік, Орталық Азия территорияларында жүзден астам археологиялық ескерткіштерді ашып және зерттеу жұмыстарын жүргізген. Орталық Азияның аридті аймақтарында А.П. Деревянко Қазақстан, Өзбекстан және Қырғызстан археологтарымен ауқымды біріккен зерттеу жұмыстарын ұйымдастыра алды. 1990 жылдары ресей ғылымы үшін жеңіл кезең болмағаны баршамызға мәлім, осындай қиындықтарға қарамастан жоба өз жұмысын қарқынды бастады. Осы орайда, әрине Анатолий Пантелеевичтің ұйымдастырушылық қабілетін ерекше атап кеткеніміз жөн, ол әр түрлі мемлекеттің ғалымдарының басын біріктіріп ғылыми-зерттеу жұмыстарымен шұғылданатын ұжымды құра алды. Бұл ұжымға Ресейлік (В.Т. Петрин, А.Н. Зенин, С.А. Гладышев, А.И. Кривошапкин, Т.И. Нохрина, А.Г. Рыбалко, А.А. Цыбанков, В.С. Славинский, К.А. Колобова, К.И. Милютин (РҒА СБ археология және этнография институты), В.П. Семибратов (Алтай мемлекеттік университеті), Қазақстандық (Ж.Қ. Таймағамбетов, Ғ.Т. Бексеитов, Ғ.Т. Искаков, З. Исабеков), Өзбекстандық (У.И. Исламов, Р.Х. Сулейманов, К. Алимов, Б. Сайфуллаев), Қырғызстандық (Т. Чаргынов, К.Ш. Табалдиев) және т.б. мамандар кірді. Құрылған топтың құрамында жас және зерек ізденушілер де жұмыс атқарғандығын атап кету керек, кейін жас ғалымдар А.П. Деревянконың жетекшілігімен диссертацияларын қорғап шықты. Қысқа ғана он жыл ішінде Шығыс, Оңтүстік және Солтүстік-Батыс (Мұғалжар) Қазақстан, Солтүстік Балқашмаңы, Маңғышлақ, Солтүстік Арал маңында жүзден астам ашық түрдегі тұрақтарды анықтап, зерттеу жұмыстарын жүргізді. Оңтүстік Қазақстанда Қошқорған І,ІІ, Шоқтас І-ІІІ тұрақтарында қазба жұмыстары жанданды. А.П. Деревянко аймақты алғашқы адамдармен қоныстану процесін Африкадағы ежелгі гоминидттердің миграциясымен байланыстырады. Оның пікірінше, мәдениеттің бірінші нұсқасы Тәжікстан (Хонако тұрағы, В.А. Ранов зерттеген) және Қазақстанда ұсынылған. Қазақстандық өңірге, бізге Х.А. Алпысбаевтың еңбектерінен мәлім Маңғышлақ және Қаратаудағы артефактілердің кешендерімен қоса, ол өзі шәкірттерімен бірігіп ашқан Қаратау жотасының солтүстік-шығыс бөлігінде орналасқан Қызылтау тұрағын жатқызады. Бұл мәдениеттің айқын белгілерін А.П. Деревянко Қошқорған, Шоқтас тұрақтарының микролиттік индустриясынан да байқауға болады деген ойда. Орталық Азияның келесі сатысы төменгі палеолит кезеңі аймақтарда ашель мәдениетінің белгілерінің көрініс табуымен белгілі. А.П. Деревянконың ойынша, ашель мәдениетінің кең тараған аймақтарының бірі – Қазақстан. Батыс, оңтүстік, орталық, солтүстік-шығыс Қазақстан өңірлерінде екі шеті өңделген артефактілердің көптеп кездесетіндігі дәлел бола алады [6]. А.П. Деревянконың Ж.Қ. Таймағамбетов, О.А. Артюхова, В.Т. Петрин және т.б. танымал археологтармен бірігіп жазылған монографиялары Қазақстан палеолиті туралы баяндалған құнды еңбектер болып табылады. 1992 жылы ҚР БАЭ Солтүстік Балқаш өңірінде, Семізбұғы тауының оңтүстік – батыс бөлігінде, жергілікті қара түсті девонның кремнийлі алевролиттерінен жасалған, ерте және кейінгі палеолиттің түрлі құралдары көп таралған. 11 басты орын анықталып, олардан 20 000 астам ашель, мустьер және кейінгі палеолит (саяқ) мәдениеттеріне жататын артефактілер табылды [5]. 1993-1997 жылдар аралығында ҚРБАЭ экспедициясы Қошқорған І ескерткішінде қазба жұмыстарын атқарды. Бұл ескерткіште жүргізілген жұмыстардың барысында барлығы  144 тас артефактылары жинақталды. Қошқорған І ескерткішінің тас құралдарының жинағының алғашқы нақты жасын О.А. Артюхова берді [7]. Қошқорған 1-2 және Шоқтас 1-3 ескерткіштерін зерттеу барысында алынған материалдар Күлбұлақ материалдарымен көптеген ұқсастық тапқанымен өзіндік ерекшелік, өзгерістері де бар. Бүгінгі таңда Қошқорған маңындағы жүздеген шаршы шақырым жерден  ерте мәдениет көздері ашылды. Бұл объектілер Қошқорған-3, Қотырбұлақ ауылының солтүстік жағындағы Шоқтас-3 объектілері. Бұл ескерткіштер оңтүстік Қазақстан облысы Түркістан ауданының сырдария өзені мен Қаратау жотасы аралығындағы жазықтықта табылды. Бұл табылған объектілердің бәріне де Орталық Азияның Қызылқұм шөліне жақын орналасқан жерлеріне тән аридтық сипатқа ие ортақ ұқсастық бар. Қаратау жотасының тау етегіндегі жазықтық, абсолюттік биіктігі 450-250 м, дендуациялық аккумулятивті рельефке тән, жекелей эрозиялық қалдықтар мен бор және неогендік жыныстар, ширектік голоцендік шөгінділерден тұрады. Құрал жабдықтар жиынтығы жағынан әртүрлі қырғыштар, мустьерлік өткір ұштықтар, кескіштер, пышақтар, тиісті құралдар, шағыл тас бұйымдарынан тұрады. Барлық табылған ескерткіштер тобы Қошқорған мен Шоқтас аймағында, шамамен 100 шаршы километр жерге шоғырланған. Осындай жолмен Қошқорған-Шоқтас мәдениеті ертедегі адамның Қазақстандағы тас дәуірі сатысының дамуынан үлкен мәлімет береді. Зерттеушілер алдында Қошқорған-Шоқтас индустриясының өзімен шектес жатқан жерлермен, сондай-ақ ертедегі тіршілік етушілердің Евразия кеңістігіндегі ерте палеолит миграциясын зерттеу жөніндегі қызығарлықтай проблемалар туындайды. Европада мұндай құбылыс Германиядағы Бильцингслебен және Венгриядағы Вертешселеш мекендерінде айқын көрініс тапқан. Вертешселеш, Бильцингслебен ( тісті микроашель) өндірісін Қошқорған-Шоқтас комплексімен салыстырғанда өте көп ұқсастықтарды кездестіруге болады: материал таңдау, олардың көлемінің біркелкілігі, жасалу жүйесі, ең соңында типологиялық ұқсастықтары. Алыс шығыста Қошқорған-Шоқтас мәдениетіне ұқсастықтарды Қытайдағы Нихевань, Дунгуто, Сяочанлянь сондай-ақ Чжоукоудянь ескерткіштерінен кездестіруге болады [8]. 1994 жылы ҚР ҒА археология және этнография институты мен Ресей Ғылым академиясының Сібір бөлімшесінің (Новосібір) Археология және этнография институты арасындағы ұзақ мерзімді келісім шарт негізінде Қазақстан-Ресейлік археологиялық экспедициясы құрылған болатын, жетекшісі академик А.П.Деревянко. Оның құрамында үшінші жыл қатарынан палеолит отряды басымдылық танытып келеді (ҚР жағынан басшылықты т.ғ.д., профессор Ж.Қ.Таймағамбетов, Ресей жағынан т.ғ.д. В.Т.Петрин атқарды.) осы отряд Оңтүстік Қазақстан (Қаратау жотасы) және Шымкент пен Жамбыл облыстары аймақтарында далалық зерттеу жұмыстары жүргізілді. Қошқорған палеолиттік кешенінде зерттеу жұмыстарын жалғастырудың нәтижесінде мәдени қалдықтардың геологиялық және стратиграфиялық сипаттамасын нақтылауда, сонымен қатар Қошқорған ІІ тұрағында, мөлшері 7 м тереңдікте мәдени горизонт анықталды. Археологиядағы жаратылыстану ғылымдарының мамандарының көмегімен (З.Н. Гнибеденко, Б.Ж. Аубекеров, И.Н. Феденёва) тұрақтың нақты жасын анықтау үшін түрлі үлгілер алынды (ЭПР, палеомагнитті, гранулометрия, палинология және т.б). нақты жасы: Сонымен қатар, Қаратау жотасының солтүстік-шығыс бөлігінде тас дәуірінің тұрақтарын барлау жұмыстары жалғасын тапты (Ақкөл көлі және Асса өзені маңында). Бұл өңірде палеолиттік тұрақтар мол шоғырланған (Қызылтау), жер бетінде артефактілер өте көп 5 кездеседі, 1х1 см ауданда 1000 астам артефакт жиналып алынады. Бұл тұраққа Моңғолиядағы (Арц-Богдо және т.б) бірнеше тұрақты салыстыруға келмесе, дүние жүзінде сай келетін ескерткіштер мүлдем жоқ. Еуразияның аридті зона территориясында алғашқы адамның таралуына қатысты мәселелерді шешуге тұрақта атқарылған далалық жұмыстардың негізінде үлкен мүмкіндіктерге қол жеткізді [9]. 1995 жылы басты назарда алғашқы адамдардың Азияда пайда болуы (Оңтүстік Қазақстан), көне тас дәуіріндегі еңбек құралдарының арасындағы ұқсастық пен айырмашылықтарды ажырату мәселесі тұрды. ҚР ҒА Ә.Х. Марғұлан атындағы археология институты және РҒА СБ археология және этнография институттары арасындағы келісім шарт негізінде Шымкент облысындағы Қаратау жотасының оңтүстік-батыс бөлігінде палеолиттік отряд зерттеу жұмыстарын жалғастырды. Шоқтас І тұрағында қалыңдығы 20 см жететін горизонт аршылды және палеолит кезеңіне жататын артефактылар табылды. 1994-1998 жылдар Қазақстан-Ресей біріккен кешенді археологиялық экспедициясы Шахантай І, Соркөл І,ІІ, тұрақтарында зерттеу жұмыстарын жүргізді. Анықталған материалдар Ғ.Т. Бексейітов және Ғ.Т. Искаковтың жұмыстарында қолданылды. Шахантай І ескерткіші Ақкөл (Талас ауданы, Жамбыл облысы) көлінің оңтүстік-батыс бөлігінен 2-2,5 км, Қаратау жотасының солтүстік-шығыс бөлігінде Шахантай тоғайында орналасқан. Соркөл І ескерткіші Саудакент (Жамбыл облысы) ауылынан шығысқа қарай 25-26 км, бұлағы бар аттас көлдің оңтүстігіне 1,5 км жерде орналасқан. Соркөл ІІ ескерткіші Соркөл І ескерткішінен алыс емес, аласа төбенің маңындағы бұлақтың жанында орналасқан. 1 км2 аудан жер бетінен 955 тас артефактілері жинақталды, олар халцедон және кремнийден жасалған. Археолог Ғ.Т. Бексейітов жалпы зерттеу жұмыстарының қорытындысы бойынша мынандай пікірге келді: «Шахантай І, Соркөл І, ІІ тұрақтарының ерте кезеңдерге жататын кешендерін кейінгі палеолитке жатуы мүмкін, тек оның бастапқы кезеңіне емес». Нақты жасын көрсететін болсақ ол шамамен 30-25 мың жылдан 15 мың жыл бұрын [10]. Жалпы, Шахантай І және Соркөл І, ІІ ескерткіштенің нақты жасы туралы сұрақты ашық қалдырғанымыз дұрыс, себебі әлі толық әрі нақты зерттеулерді қажет етеді. Ашық түрде кездесетін танымал тұрақтардың бірі Қызылтау палеолит кешендері, ол Кіші Қаратау жотасының (Оңтүстік Қазақстан) солтүстік-шығыс бөлігінде орналасқан. Кешенді зерттеу жұмыстары 1994-1998 жылдар аралығында жүргізілді. Аталмыш аймақта он квадрат километр ауданда миллиондаған артефактілер жинақталған. Негізгі шикізат көзі халцедон болған. Археологтардың атқарған жұмыстарының нәтижесі бойынша артефактылар төрт топқа бөлінді: қатты дефляцияға ұшыраған, орташа, әлсіз және дефляцияға ұшырамаған. Әлсіз және дефляцияға ұшырамаған тас құралдарын голоцен кезеңі мустье дәуіріне жатқызуға болады, бірақ нуклеустердің түрлері және анықталған тас құралдарын кейінгі палеолит кезеңіне жатады деп сипаттауға болады. Ескерткіштің қазіргі таңда нақты жасын анықтау мүмкін болмай отыр [11]. 1996 жылы Шыңғыс жотасынан кезінде А.Г. Медоев ашып кеткен тұрақтың жинақтарына толық зерттеу жұмыстары жүргізілмеген еді, оны О.А. Артюхова талдау жасап, ол 1996 жылы баспадан шықты [12]. Шыңғыс І тұрағы Өкпекті тауының оңтүстік-шығыс бөлігі маңында орналасқан. Жалпы саны палеолитке 122 тас артефактілер жатқызылды. Автор тас құралдары сан алуан болып келгендігін ерекше атап өткен: қара-қоңыр, қара-сұр, қара эффузивтер, жасыл-сұр, ашық қоңыр, сұр және қара халцедондар, сонымен қатар алевролиттен жасалған бұйымдар, кварциттер. О.А. Артюхова Шыңғыс І коллекцияларын қарапайым мустье кезеңіне жатқызды. Қару жиынтықтары қырғыштар, кескіштер, тісті құралдар болып келген [13]. 1999 жылы Мұғалжар тауларында зерттеу жұмыстары жүргізілді. Үш жыл ішінде (1999 2001 жж.) бұл ауданда 59 палеолит кезеңіне жататын орындар ашылып, зерттелді. Тұрақтардың басым бөлігі Родники ауылының маңында шоғырланған (Ор және Ембі өзендерінің арасы). Мұғалжар тауларынан анықталған орындар, ашель кезеңінен бастап бұл өңірде бифас санының көптеп кездесетіндігі, индустриялды кешен жақсы дамып және бар болғандығының көрінісі. Қазақстан территориясындағы кешенді зерттеу жұмыстары Шығыс Қазақстан ауданында палеолит ескерткіштерін барлау жұмыстарында қамтыды (1998-2001 жж.). Солтүстік Балқаш маңы ескерткіштері, Зайсан көлінің жағалауы, Шүлбі және Шар су қоймалары, сонымен қатар Лениногор қазаншұңқырында зерттеу жұмыстары жүргізілді. 1999 жылы Шүлбі су қоймасының шығыс жағалауында Шүлбі І тұрағында зерттеу жүргізілді. 71 тас артефактілері жинақталды: 6 нуклеус тәрізді, 18 нуклеус, 4 нуклеустің сынықтары, 6 галькадан жасалған құралдар, 10 құрал, 10 жаңқалар, 2 пластина және олардың 25 жарықшақтары. Жинақталған коллекцияда мустье дәуірінің материалдары кездеседі [12]. Оған қоса, Қазақстан-Ресей біріккен экспедициясы кейінгі зерттеу және барлау жұмыстарын Шығыс-Қазақстан, Қарағанды, Қызылорда, Оңтүстік-Қазақстан, Ақтөбе, Жамбыл, Атырау, Маңғыстау облыстарында жалғастырады. Бұл ескерткіштердің материалдарын әлі зерттеп, бір жүйеге келтіріп баспадан шығару қажет. 2000 жылдан бастап қазіргі уақытқа дейін Қошқорған І және Шоқтас ескерткіштерінде әл-Фараби атындағы ҚазҰУ-нің тас дәуірі ескерткіштерін зерттеумен айналысатын археологиялық экспедициясы (басшысы Ж.Қ. Таймағамбетов) атқарып келеді. Экспедиция барысында табылған тас құралдары, бұрын жасалған қорытындылардың рас екендігін дәлелдеп берді. 2001 жылы ҚР ҰҒА Ә.Х. Марғұлан атындағы археология институтының Орал кешенді археологиялық экспедициясының отряды, Ғ.Т. Бексеитовтың жетекшілігімен Батыс Қазақстан облысында тас дәуірі ескерткіштерін барлау және зерттеу жұмыстарын жүргізді. Тас құралдар кездесетін 23 орын табылды. Анықталған ескерткіштер екі шағын аудандарға шоғырланған: Шалқар көлі маңында және Родники кентінің аумағындағы Деркүл өзенінің оң жақ жағалауында. Деркүл өзені ені 9 км дейін жазықтықты жерде созылып жатыр. Ағыстың ені кейде 10 нан 30 м дейін құбылып тұрады, оның көп бөліктерінде су жаз бойы сақталып жатады. Шалқар І тұрағы (20 артефакт) Анқаты кентінен оңтүстік-шығысқа қарай 10-11 км жерде орналасқан. Ескерткіштің жасы – кейінгі плейстоцен-голоценнің аяғы, кейінгі палеолит деп мерзімделуі мүмкін. Шалқар ІІ тұрағы да осы ауданда Ақбұлақ деп аталатын бұлақ маңында орналасқан. Жинақ (116 артефакт) – кейінгі палеолиттің мустье кезеңіне жатқызылуы мүмкін. Родники кентінің ауданында Родники 1-3 деп аталатын тас дәуірінің үш орыны анықталды. Жинақтың жалпы саны – 33 дана, ашық-сұр түсті кварцитті құм қалдықтарынан жасалған. Олардың ішінде: сынықтар, нуклеустер, леваллуа сынықтары, қырғыштар, призма тәрізді нуклеустер, бифастар өзіне назар аудартады. Зерттеушілер Родники 1-3 ескерткішінің жинақтарына талдау жасай келе, оларда ерте және кейінгі палеолитке тән сипаттар кездеседі деген болжам жасады [13]. 2002 жылы әл-Фараби атындағы ҚазҰУ-нің тас дәуірі ескерткіштерін зерттеумен айналысатын археологиялық экспедициясы Қазақстан территориясында тас дәуірі тұрақтарын барлау және қазба жұмыстарын жүргізуді бастайды. Оңтүстік Қазақстан облысы, Түлкібас ауданы, Машат өзенінің жазығында 2002 жылы барлау жұмыстары атқарылды. 2002 ж. Қазақстан-Ресей біріккен археологиялық экспедициясының мүшелері Ш. Уәлиханов атындағы тұрақта тұрақтың жасын нақтылау мақсатында қазба жұмыстарын бастады. Тұрақтың оң жақ бөлігіне қазба жүргізіліп, тереңдігі 4,5 м дейін жеткізілді. Объективті жағдайларға орай, тұрақта зерттеу жұмыстарын шұғыл тоқтатуға мәжбүр болды. Ал келесі 2003 жылы ҚазҰУ-нің тас дәуірі ескерткіштерін зерттеумен айналысатын археологиялық экспедициясы тұрақта қазба жұмыстарын жалғастырды. 2002 - 2005 жж. Ш. Уәлиханов атындағы тұрақта зерттеу жұмыстары жүргізілді. Қазба тұрақтың солтүстік және оңтүстік бөліктерінде салынды. Қазба ауданы шамамен 80 м2 қамтыды, ал абсолютті тереңдігі 6,5 м 7 құрады. Артефактылардың ішінен: нуклеустер, жарықшақтар, қырғыштар және т.б. құралдар табылды [12]. 2002 жылы жоғарыда аталған экспедиция отряды Шалқар 4 тас дәуірі ескерткішінде зерттеу жұмыстарын жалғастырды, бұл атқарылған жұмыстардың нәтижесінде, артефактілердің саны арта түсті. Родники 2 тұрағында қосымша 170 тас құралдары жинақталды: нуклеус, жарықшақтар, қырғыштар мен пластиналар. 2002 жылдың далалық маусымының маңызды табыстарының бірі – Үлкен Ешкі (Ешкітау) тауында ірі тұрақ-шеберхананының табылуы болды. Ешкі тауы (теңіз деңгейінен 254 м) Орал қаласынан батысқа қарай 83 км, Шипово темір жол станциясынан солтүстік батысқа қарай 12 км жерде орналасқан. Авторлар – «ашық-сұр түсті құм қалдықтарынан жасалған артефактылар, нақты келгенде таудың беткі бөлігінде, сонымен қатар олардың басым бөлігі таудың шығыс жағының етегінде, бұлақ маңында көптеп табылды» - деп жазады. Тас құралдарын алғашқы жинақтау барысында – 200 дана болды. Олардың ішінде – нуклеустер, өнім қалдықтары, қырғыштар, бифастар, тісті тас құралдары кездеседі. Таудың екі түрлі бөлігінде шурф салынып, нәтижесінде көптеген тас құралдары табылды. Тұрақтың жинақтары әлі толыққанды зерттелмеген, авторлар шамамен ескерткіштің жасын – ерте палеолит белгілері кездесетін кейінгі палеолитке жатқызып отыр. Ешкітау – алғашқы адамдардың ұзақ уақыт бойы тұрақтаған тұрақ-шеберханасы болғандығы анық [14]. 2004 жылдың маусымында экспедиция Қошқорған І тұрағында археологиялық қазба жұмыстарын жүргізді. Нәтижесінде, 1993-1995 жж. Қазақстан-Ресей біріккен экспедициясы атқарған ескі қазба жұмыстары тазаланып, тұрақтың қазбасы оңтүстік-шығысқа қарай 10 кв.м дейін үлкейтілді. Қазбаның орталығында барлау шурфы салынды, оның тереңдігі 5,5 м болды. Тұрақтан ауқымды археологиялық материалдар жинақталды. Ерекше көзге түсетіндері, кварцтан жасалған қырғыштар, мустьерлік артефактілер, призмалық нуклеустер, қырғыштар. Осы жылдың археологиялық маусымында, Жетісу өңірінде палеолит ескерткіштерін анықтау жұмыстары тұңғыш рет басталды. Оңтүстік-Шығыс Қазақстанда тас дәуірі тұрақтарының сирек кездесетіндігі мәлім, әсіресе бұл палеолит ескерткіштеріне қатысты. Қазіргі таңға дейін, Жетісу өңірінің шығыс бөлігіндегі Шарын каньоны ауданындағы кейінгі палеолит кезеңіне жататын Ақтоғай 1-4, осыдан басқа Алматы облысында ескерткіштер танымал болған емес. Жетісу өңірінде палеолит ескерткіштерін анықтауда қиындықтардың туындауының басты себептерінің бірі, шикізат өндірісіне қолданатын сапалы тас өнімдерінің сирек кездесетіндігінде. Осыған қарамастан, палеолит кезеңімен мерзімделетін тас құралдарының анықталғандығы туралы археолог және өлкетанушы Ю.А. Мотов, В.В. Сараев мәліметтер берген болатын. Олардың мәліметтері бойынша, 1978 жылы Фабричный кентінің маңында жүргізілген қазба жұмыстарының барысында көптеген тас құралдары анықталған. Зерттеушілердің ауызша жеткізген мәліметтері сол уақытта тас дәуірінің мамандарымен ескерусіз қалады. Осылайша, 2004-2005 жж. әл-Фараби атындағы ҚазҰУ-нің тас дәуірі ескерткіштерін зерттеумен шұғылданатын экспедициясы тас дәуірінің стратиграфиясы сақталған Майбұлақ тұрағын анықтап, зерттеу жұмыстарын жүргізді. Қазба жұмыстары «Мәдени мұра» Мемлекеттік бағдарламасының негізінде қолдау тапты. Алғашқы адамдардың тұрағы Алматы облысы территориясында, Алматы қаласынан батысқа қарай 44 шақырым жерде Іле Алатауының солтүстік етегінің төменгі жотасында орналасқан. Қазбаның ауданы 130 м2 қамтыды, ал тереңдігі 8,5 м жетті. Қазба жұмыстарының нәтижесінде үш мәдени қабат анықталды. Осы маусымда барлығы 734 дана тастан жасалған еңбек құралдары анықталды. Сонымен қатар, үш ошақ орны, көп мөлшердегі күлдің қалдықтары анықталды, оларды С14 радиоуглерод әдісі негізінде нақты жасын анықтау үшін үлгі ретінде алды. Тас құралдарының техника-типологиялық анализдеріне негізделген, алғашқы жасын анықтау әдістері, Майбұлақ тұрағын кейінгі палеолит кезеңіне жатқызады [15]. 8 2005 жылы археолог Ю.А. Мотов Қастек ауданында (Ақтеректен 45 км жерде) 100 тас артефактыларын жинақтады, олардың ішінде – леваллуа тас жаңқалары, жарықшақтар, сынықтар және т.б. Нуклеустер мен еңбек құралдар кездеспеді. 2005-2010 жылдың маусымында Р. Сулейманов (Өзбекстан) және М. Глянц (АҚШ) отандық танымал археолог Ж.Қ. Таймағамбетовпен бірігіп Оңтүстік Қазақстандағы Ш. Уәлиханов атындағы тұрақта зерттеу жұмыстарын жүргізді. Атқарылған жұмыстардың қорытындысы АҚШ-та «Another look at the Lower Paleolithic of Kazakhstan: a preliminary description of Albysbaev’s lithic collections» атты ғылыми мақалада жарық көрді [16]. Қазақстан палеолитінің зерттелу тарихында ескерткіштер ашық түрдегі, шамалы зерттелген тұрақтар, қазіргі таңда танымал болған стратиграфиялы ескерткіштерімен үлкен жетістіктерге жетіп отыр. Тұрақтардың шоғырлануына қарай перспективалық аудандарға Оңтүстік және Шығыс Қазақстан, ал әзірше аз зерттелген Батыс Қазақстан, Солтүстік, Оңтүстік-Шығыс Қазақстан аудандары болып табылады. Қорыта келгенде, Қазақстан палеолиті тұрақтарын зерттеу 1991-2011 жылдары арасында біршама жолға қойылғанымен, жинақталған қомақты материалдарды теориялық методологиялық тұрғыдан қарастыру жағы әлі де болса терең зерттеулердің жүргізілуі қажет екендігін байқатады. Отандық археологтардың көпшілігі, Қазақстан тас дәуірінің палеолит кезеңі мәселелеріне қатысты сұрақтар туындағанда, шетелдік, әсіресе Ресейлік (Новосібір қ.) ғалымдарының тұжырымдары мен болжамдарына, маңызды зерттеулеріне сүйенеді. Қазақстан палеолитіне қатысты зерттеулер жүргізген ғалымдардың еңбектерін үнемі жүйелеп отыру, қазіргі кезде палеолиттануда кездесіп жататын кемшіліктердің орынын толықтырып отырады. Болашақта, қазіргі таңда Қазақстан территориясында қызу жұмыс атқарып жатқан халықаралық экспедициялар (АҚШ, Германия, Ресей, Италия, Бельгия, Жапония, Корея және т.б.) жұмыстарының нәтижесінде, палеолит кезеңінің тұрақтары жайында жаңа мағлұматтар алынып, жаңа тұрақ орындарының ашылуы, алғашқы адамдардың сүйек қалдықтарының табылуы әбден мүмкін. Біздің пікіріміз бойынша, палеолит дәуірі мәдениетін зерттеу өте күрделі және зеректікті қажет ететін зор еңбек болып табылады. Себебі, мәдениет неғұрлым көне болса, сол кезеңнің мәдени қалдықтары да сирек сақталып, табылады. Уақыт аралығын тым ұзаққа созылған жолдар алып жатыр: тас дәуірі және қазіргі кезең. Бұл жолда, шетелдік және отандық археологтар өз зерттеу жұмыстарын жалғастырып, табылған археологиялық ескерткіштерімен біздің осы саладағы білімімізді шыңдай беретіндігі анық. Қазақстан жерінде орналасқан палеолит ескерткіштерін зерттеу қазіргі таңда әлем назарын өзіне аудартты. Ол әрине, отандық және шетелдік археологтардың қажырлы еңбектерінің нәтижесінде қол жеткізіп отырған табысқа толы үлкен жетістік. Ал болашақта, бізді Қазақстан палеолитіне қатысты таң қалдыратын жаңа ашылулар күтіп тұрғандығы күмән туғызбайды.