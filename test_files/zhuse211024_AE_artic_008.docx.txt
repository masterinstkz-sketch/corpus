Х.А. Алпысбаевтың ізденістеріндегі Қазақстанның тас ғасыры


Палеолит дәуірінің зерттеу тарихы, әсіресе оның бастапқы кезеңдерінде тоқталатын болсақ бұл кезең Қазақстаның тарих ғылымындағы жас салаларының бірі. 1950 жылдардың басында сол кезеңнің ғалымдардың қолында бірнеше ғана соңғы палеолит кезеңінің тас құралдар колекциялары жинтығы болатын. Осы тас құралдарға қарай отырып Қазақстан териториясында алғашқы адамдардың қоныстану уақыты мустье кезеңімен мерзімделіп шамамен б.д.д. 80-50 мың жыл деп көрсетілді [1]. Сондай-ақ, ең алғашқы палеолит дәуірімен кезеңделген тас құрал (нуклеус) 1928 ж. Түркістан-Сібір темір жолын салу барысында Алтын-Қолат шатқалында табылған болатын [2]. 1938  ж. А.П.  Окладниковтың Орталық Азия териториясында археологиялық ғылыми зерттеу жұмыстары барысында ТешикТаш үңгірінде мустьер кезеңімен мерзімделетін адам сүйектері табылған болатын, осындай ғылыми жаңалықтан кейін орталық Азиямен Қазақстан териториясында палеолит кезеңіне көңіл бөлініп қарқынды түрде зерттеу жұмыстары жүргізілген болатын [3]. Сонымен қатар, 1945-1948 жж. аралығында А.Х. Марғұланың басшылығымен құрылған Орталық Қазақстан археологиялық экспедициясының жұмыстары барысында Жезді, Сарысу, Жиделі, Қараторғай т.б. өзендерінің аңғарларын зертеу барысында тас ғасырының ескерткіштері анықталған болатын [4, 5]. Дегенмен, Қазақстан аумағында тас ғасырының көптеп шоғырланған ауданы Қаратау. Бұл аймақтағы алғашқы тарихи археологиялық ғылыми жаңалықтар Қ.И. Сатпаевтың кешенді геологиялық жұмыстар барысында алғаш мәлімдемелер жасалған болатын [6]. 1956 жылы Кіші Қаратау жотасының оңтүстік  – шетінің солтүстік-шығыс бөлігінен Н.В. Седов пен Г.А.  Ярмак геологиялық жұмыстар атқара жүріп 6 орынан түрлі палеолиттік құралдар теріп алады [7]. Осы ғылыми зерттеу жұмысында табылған тас құралардың типологиясын және мерзімдеу жұмыстарын К.А. Акишев, С.П. Толстов, А.П. Окладников, М.П.  Грязновтар сараптама жасап палеолит дәуірімен мерзімдейді. Жинақталған 30-дан астам тас құралдардың біраз бөлігін А.П. Окладников кейінгі ашель немесе ерте мустье уақытына жатқызған. 1957 жылы ҚазКСР ҒА Ш.Ш. Уәлиханов атындағы тарих, археология және этнография институты Кіші, Үлкен Қаратауда (Жамбыл, Оңтүстік Қазақстан облыстары) археологиялық зерттеу мақсатында тас ғасыры ескерткіштерін зерттеу отрядын құрады. Оған Х.А. Алпысбаев басшылық жасады. Х.А. Алпысбаев Қаратау өлкесінен 200-ден астам тас дәуірі ескерткіштерінің орындарын ашып, ғылыми айналымға енгізді. Жоғарыда аталған отряд 1957 жылы барлау жұмыстарының нәтижесінде Тоқалы 1-2-3 тұрақтарынан кейінгі палеолиттік ашель-мустьеге тән тас құралдарын тапса, келесі жылғы жұмыстар барысында қөптеген тас құралдар сақталған шелль-ашель орындарын анықтады [8]. Келесі маусымда әлемге әйгілі болған шелль-ашель кезеңінің тұрақтары Бөріқазған мен Тәңірқазған ашылған еді. Бұл ескерткіштер Жамбыл облысы Талас ауданындағы Кемер тауының оңтүстік баурайында орналасқан. Х.А. Алпысбаев бұл ескерткіштен жиналған тас құралдарды төртке бөлген болатын [9]: 1) Екі немесе бір жақты шабатын қарулар; 2) Шапқылар; 3) Көне зіл мен тас жаңқалары; 4) Өзектастар. Археологиялық зерттеу жұмыстары барысында Тоқалы 1-ден – 200 дана, Тоқалы 2-ден – 78 дана, Тоқалы 3-тен – 57 дана тас бұйымдар жинақталса, Бөріқазғаннан – 441 зат, Тәңірқазғанан – 300-ден астам тас құралдар жиналған болатын. Қаратау палеолит отряды осы жылы күзде Арыстанды-Борылдай (Оңтүстік Қазақстан) өзенінің бойнан Шақпақ, Үсіктас, Қарасу, Алғабас, Кеңестөбе, Борылдай елді мекендерінен оннан астам әртүрлі кезеңдермен мерзімделетін ескерткіштерді анықтаған болатын [10]. Алғашқыда Қарасу, кейінен Ш. Уәлиханов есімі берілген палеолит тұрағы алғашқы көп мәдени қабаттарды көрсетеді [11]. Оның материалдары, мәдени қалдықтары еліміздегі палеолит индустриясының техникалық-типологиялық мінездемесін анықтауға жәрдемдеті. Археологиялық зерттеу барысындағы табылған тас құралдардың саны бірнеше мың. Аталған ескерткіштің маңыздылығын Қ.А. Ақышев [12] кезінде жоғары бағалаған болатын. Экспедициялық жұмыстар А.В. Вислогузова басқарған ҚазКСР ҒА Геология ғылымдары институтының отрядымен тығыз ғылыми қатынаста жүргізіледі. А.В. Вислогузова [13] мен Н.Н.  Костенко [14] Х.А. Алпысбаев тапқан палеолит ескерткіштерінің геологиялық жасын және геоморфологиясын анықтауға көп жәрдем тигізген ғалымдар. Өкінішке орай, Х.А. Алпысбаев өмірден ерте кетуіне байланысты аталмыш тұрақ материалдарын толық негіздей алмаған еді. Зерттеулерін 1983 жылы Ж.Қ. Таймағамбетов қайта жандандырады [15]. Онда Ш. Уәлиханов атындағы тұрақ материалдарының негізінде Қаратау жотасындағы палеолит ескерткіштері барынша талданып, жүйлеленеді. Қазіргі таңда тұрақтан алты мәдени қабат анықталып, алғашқы аңшылардың өмірі туралы жаңа мағлұматтар алынып отыр. Мәдени қабаттар 2,3 метрден 7,2 метр тереңдікте орналасқан. Автор тұрақты адамдар мустьеден соңғы палеолитке дейінт үздіксіз мекендеген деп санайды. Әзірше бұл – Қазақстандағы тас бұйымдары мен мәдени-тұрмыстық қалдықтары бастапқы күйінде жатқан бірден-бір тұрақ. 1958 жылы ашылып, ұзақ уақыт жарық көрмеген ескерткіштер де бар. Олар Дегерез, Дарбаза, Сүлейменсай, Дәуренбек. Барлығы Қаратау жотасының солтүстік-шығысында орналасқан. Тәңірқазғанның шығысында 1961 жылы жүргізілген археологиялық барлау барысында төменгі палеолиттік Ақкөл, Кемер 1, 2, 3 ашылған. Олармен қатар кейінгі уақытқа жататын Қызылырысбек ескерткіші де белгілі болған. Х.А.  Алпысбаевтың Шудың төменгі ағысынан Бетпақдаладан тапқан Қазанғап төменгі палеолиттік тұрағы назар аударарлық. Өйткені Х.А. Алпысбаев Қаратау палеолиттік кешендерін Бетпақдала мен одан ары Сарыарқа тас ғасырымен байланыстыруға тырысқан еді. Х.А. Алпысбаев 1957 жылы ашқан Тұрлан асуындағы палеолит орнына 1957 жылы Н.Н.  Костенко мен А.К. Бойко геологиялық зерттеу жұмыстарын жүргізеді [16]. Жинақталған негізгі құралдар: ұсақ қырғыш, қашау тәріздес құралдар, сүйіртастар, призма секілді өзектастар. 1971 жылы ашылған үңгірлік тұрақ – Сарыүңгір. Ол Өгемнің өзенінің жоғарғы ағысында орналасқан. Х.А. Алпысбаев [17] мустьер уақытымен мерзімдейді. Зертеулер барысында қызыл және қоңырқай бояумен салынған суреттер байқалған. Сондай-ақ, Темірлан, Шұбар, Коммунизм ауылдарының төңірегінен де ежелгі адамдардың тас құралары табылған болатын. 1973-1974 жылдары Х.А. Алпысбаев көптеген ескерткіштерді ашып, зерттеді. Арасынан Жамбыл облысы Талас ауданында Қызылкіндік, Жаңатас, байқадам ескерткіштерін атап көрсетуге болады [18]. 
Жалпы алғанда Х.А. Алпысбаев ғылыми ізденістерін қортындылай кетсек, ол Қазақстан жері ежелгі адамдар бұдан шамамен 800 мың жылдай бұрын мекендеген деп тұжырым аитқан. Ғалымның ізденістері барысындағы жиналған материалдары, ғылыми пікірлері Евразияның тас ғасыры мәдениеттерінің бел ортасынан орын алары анық. Қазақстан палеолиттану ғылымының іргетасын Х.А. Алпысбаев қалады деуге толық негіз бар. Оған 1998 жылы Түркістан қаласында өткен «Қазақстан және онымен шектес территориялар тас ғасыры» атты Х.А. Алпысбаевтың туылғанының 70 жылдығына арналған халықаралық конференция материалдары дәлел. Осы сала бойынша зерттеу жұмыстарын жүргізіп келе жатқан ғалымдардың ғылыми еңбектері нәтижесінде елімізде «Қазақстан палеолиті» мектебі қалыптасты.